Prima edizione in questa collana: luglio 2012

© 2003, 2006, 2009 Newton Compton editori s.r.l.

Roma, Casella postale 6214

ISBN 978-88-541-4410-1

www.newtoncompton.com

Edizione digitale a cura di geco srl





Ludovico Gatto

La grande storia del Medioevo

Tra la spada e la fede





TRE “SCOMMESSE”, DIECI “RICERCHE”,

UN NUOVO SAGGIO STORICO



La grande storia del Medioevo. Tra la spada e la fede – va precisato subito – nasce da una serie di precedenti ricerche e di “scommesse”. La prima risale a dieci anni fa, ovvero al momento in cui Vittorio Avanzini (sempre lui, poco tempo dopo, mi indusse in modo quasi temerario a cimentarmi nella scrittura di una Storia di Roma nel Medioevo, per cui voglio dire che nei miei confronti egli è stato più di una volta “provocatore”, ma nell’un caso e nell’altro io ho coscientemente raccolto la sfida assumendomene piena responsabilità e volentieri riconosco che devo essergli grato della fiducia accordatami e dei buoni suggerimenti datimi) mi invitò a inaugurare la collana tascabile «Il Sapere», “cento pagine della Newton”, con un volumetto dedicato all’età medievale. Successivi contributi miei dello stesso tipo sono poi comparsi ne «I misteri della storia» e in altre collezioni della medesima casa editrice.

Udita la proposta io pensai, dapprincipio, che l’amico Avanzini volesse scherzare: predisporre infatti una storia generale del Medioevo in cento pagine mi pareva impresa più che rischiosa, impossibile. Invece il progetto era serio e in effetti percorribile. Così dopo molte esitazioni accettai e mi posi all’opera. Certo la redazione del lavoro fu assai difficoltosa, ma in conclusione, per quanto riguardò la mia partecipazione, fu soddisfacente.

Il Medioevo difatti, designato ad aprire la Collana suddetta, si rivelò un vero successo editoriale per mesi rimasto in testa di vendita secondo i rilievi di numerosi giornali che riferiscono, settimana per settimana, i particolari relativi alla distribuzione e all'acquisto delle nuove produzioni librarie.

Per quel che attiene alla struttura del Medioevo devo poi aggiungere che proprio qui si inserisce la seconda “scommessa” fatta in questo caso con me stesso. Per comporre in così poche pagine una sinossi storica dell’età di mezzo, divenne infatti necessario operare tagli su tagli, limitarsi il più possibile nel numero dei dati, dei riferimenti e persino delle parole, degli aggettivi e degli avverbi, da “spendere” con estrema parsimonia. A questo punto, onde contenere il racconto nello spazio concessomi senza sacrificare eccessivamente fatti ed elementi significativi, l’unico metodo possibile mi parve quello di abbandonare la tradizionale serie degli studi, della schedatura, della lettura di fonti e della letteratura storica in altri casi, fase iniziale di prammatica, prima di procedere alla stesura di un testo storico. Tale sistema infatti mi avrebbe impedito l’estrema, necessaria concinnitas e, caricandomi di onerosi orpelli, avrebbe fatto “tracimare” in modo pericoloso il racconto.

Pertanto – qui nasce la seconda “scommessa” – decisi di lavorare soltanto sulla scorta dei miei ricordi maturati in anni e anni di lavoro scientifico e di insegnamento, di lezioni “frontali” e di corsi seminariali, di esami di ogni tipo, da quelli di maturità a quelli universitari e di dottorato. Mi sono rintanato allora, nel mio piccolo e ombroso giardino della casa di Gaeta, ove nell’impossibilità di attingere a qualsiasi biblioteca specializzata di quelle frequentate ordinariamente a Roma, ho lavorato narrando in tono blando ma non banale, nel modo più piano possibile, ma non per questo privo di problematica espressa o sottesa, gli eventi del millennio racchiuso fra la caduta silenziosa dell’Impero d’Occidente e la scoperta dell’America.

Il progetto tutt’altro che scevro di difficoltà, si rivelò presto per me un gioco stimolante e divertente che io presi come una sorta di “divertissement”, di cimento con me stesso, e di ciò detti un cenno sin dalla stringatissima Introduzione, allorché dissi di aver proceduto nel lavoro immaginando di essere rimasto, al termine di un conflitto o di un irreparabile cataclisma, l’unico in grado di conservare all’umanità futura la memoria di un’epoca all’indomani della totale dispersione di ogni patrimonio storico, artistico e culturale.

Così predisposi il mio Medioevo tratteggiato solo sul ricordo e – altro motivo di “scommessa” intellettuale – provai a ripensare, e quasi a riviverla per farne tesoro, alla sorte di grandi storici come Henri Pirenne, Fernand Braudel e al destino ben più tragico del grande Marc Bloch, insomma di taluni illustri studiosi che, trovatisi in condizione di segregazione nel corso della prima e della seconda guerra mondiale, pur essendo privi di libri e di materiale scientifico e nell’impossibilità di reperirne, vergarono significative pagine di storia. Certo io non ho osato neppure per celia paragonarmi a loro né per capacità né per condizioni generali – tutt’altro che cattive quelle che mi riguardavano – ma mi sembrò assai intrigante provare di persona come ci si potesse trovare a svolgere il normale lavoro di storico in assenza dei più adeguati e usuali mezzi di indagine cui ognuno di noi abitualmente attinge come a insostituibile sorgente del sapere.

L’iniziativa, come dicevo, fu un vero successo e ciò indusse l’editore e me a proseguire con altre opere tese ad approfondire singoli aspetti appena lumeggiati nel primo compendio. Uscirono quindi altri nove volumetti, redatti tutti secondo i canoni precedentemente specificati, scritti cioè sull’onda del ricordo e accompagnati, solo in fase conclusiva, da un minimo corredo cronologico e bibliografico, quello s’intende rigorosamente valutato e selezionato.

Hanno visto allora la luce Le invasioni barbariche in cui fu ricostruito il periodo delle Völkerwanderungen o trasmigrazioni di popoli, sottolineando tuttavia pur nell’ambito di tanto impetuosi conflitti, l’importanza del processo di integrazione che condusse popolazioni diverse – germaniche e italiche – a scambiarsi usi, costumi, leggi e linguaggio, dando luogo alla nascita di nuovi soggetti politici e alla definizione di nuove condizioni di vita in cui antico e moderno si fusero, realizzando quella particolare civiltà nota come “romanobarbarica”.

Con la Storia della Chiesa nel Medioevo – il terzo contributo inserito ne «I misteri della storia» – ho ripercorso le vicende connesse all’affermazione del Cristianesimo, successiva all’editto di Costantino e ai Provvedimenti teodosiani, intesi come l’elemento determinante destinato a segnare il vero passaggio fra il mondo antico e l’età di mezzo.

Nelle vicende snodatesi fra il V e il XV secolo ho messo in evidenza la costante presenza di una Chiesa eternamente in lotta, summa di potere spirituale e temporale, a volte trionfante, a volte paziente, sempre appassionata interprete di un’istanza di liberazione universale, divenuta protagonista del mondo occidentale nonché elemento di composizione di fragili e precari equilibri via via rafforzatisi. Così negli stessi secoli si rinsaldarono le strutture ecclesiastiche, il vescovato, centro della diocesi, poi il pontificato romano subito pronto a espandersi nonostante il pullulare delle prime eresie e sempre più lanciato, rispetto al patriarchio costantinopolitano, verso la conquista di una solida e durevole primazia.

Ho ripercorso poi la formazione del monachesimo benedettino, i momenti di competizione con i popoli barbarici – soprattutto con i Longobardi – l’incontro con i Franchi, la nascita e l’affermazione dell’Impero sino al Concordato di Worms, quindi la lotta con gli Svevi, l’affermazione del papato teocratico, l’avvento del pontificato avignonese e il grande Scisma con la nascita delle dottrine conciliari e delle Chiese nazionali, anticamera della formazione di una cristianità più problematizzata e divisa di fronte alla vittoria di una coscienza critica aperta alle suggestioni del laicismo.

Con gli Imperi medievali – il quarto volumetto della serie – ho ricostruito la formazione di un’istituzione che nell’età di mezzo ebbe larga importanza e rappresentò uno degli aspetti caratterizzanti dei dieci secoli posti fra il V e il XV , a cominciare da quello occidentale, che raccolse molte regioni dell’Europa centrale e fu inizialmente governato dai Franchi e poi dai sovrani germanici, a partire dall’incoronazione di Carlo Magno del giorno di Natale dell’800. Seguì poi la fondazione dell’Impero teutonico ottoniano cui successe la dinastia salica, durante il cui dominio si scatenò la lotta per le investiture generata dal contrasto fra Gregorio VII ed Enrico IV , sino al Concordato di Worms (1122).

Con la dinastia degli Svevi venne altresì consolidandosi, pressappoco attorno al 1157, il concetto di Sacro Romano Impero connesso al titolo di sacro romano imperatore, adoperato con frequenza sempre maggiore dalla metà del '200. L’Impero, come si sa, fu definito Romano in quanto vantò la sua successione dalla Roma imperiale e Sacro per la sua tradizionale rivendicazione di primato sulla cristianità e di profondo legame con la Chiesa.

Non mancò poi la ricostruzione delle vicende dell’Impero Bizantino, erede diretto di quello di Augusto, definitivamente battuto dai Turchi nel 1453, significativa istituzione giuridico-politica e culturale dell’Europa medievale, uno dei più duraturi e persistenti imperi della storia, il cui centro fu Costantinopoli che riunì in differenti periodi regioni fra loro difformi e distanti come quelle dell’Asia minore, del Medio Oriente e dei Balcani.

Infine uno sguardo fu gettato sull’Impero dei Bulgari con cui per solito si menzionano due importanti formazioni statali animate da quella popolazione balcanica, la prima racchiusa fra il 681 e il 972, quindi la seconda fondata da Ivan Arsen nel 1187 e smembrata infine dopo le disastrose battaglie di Kosovo (1383) e di Nicopoli (1396).

Alle vicende dell’Impero fece seguito il contributo sul Feudalesimo – il quinto della serie – con cui evidenziai i problemi del sistema politico, sociale ed economico che caratterizzò il mondo medievale. Instauratasi dopo l’affermazione dell’Impero carolingio, nel IX secolo, la suddetta struttura partecipò dei mutamenti lentamente succedutisi e maturatisi nella concezione dello stato e dell’economia, e soprattutto del nuovo rapporto stabilitosi fra il potere, la classe che lo rappresentò e i sudditi. Da allora sino alla fine del xiv secolo, il nuovo assetto si sviluppò e si articolò senza soluzione di continuità, tanto da permeare e da penetrare quasi ogni forma della vita di allora: dalla sociale all’economica, dalla spirituale alla culturale.

Con le Grandi invasioni del Medioevo – la sesta parte della mia ricerca – ho preso in esame la situazione creatasi fra il VII e il XV secolo, allorché il nostro continente fu colpito da ripetute aggressioni partite dal Nord (i Normanni), dal Sud (gli Arabi) e dall’Est (gli Slavi, gli Ungheri, i Turchi, e più tardi i Mongoli di Gengis Khan e di Tamerlano). Tale nuova ondata di incursioni è stata a lungo considerata dagli studiosi come il momento più fosco del Medioevo, quello in cui la crisi della civiltà occidentale fu più evidente. Lo stesso periodo però appare oggi ricco di fermenti innovatori e di notevoli trasformazioni della società, nelle istituzioni, nelle leggi, nelle lingue e nella natura stessa delle genti europee. Proprio in questi secoli infatti cominciarono a intravvedersi i primi bagliori di una rinascita religiosa, politico-sociale, economica e culturale che contrassegnarono l’inizio del nuovo millennio, ovvero ciò che Giorgio Falco denominò “Albori d’Europa”. Così conseguentemente all’arrivo dei nuovi barbari si predispose la koinè sulla quale cominciò a prender forma il continente che oggi conosciamo, la cui base fu sin dall’inizio articolata su momenti e aspetti tendenti all’unità, gli stessi che fecero esclamare al Goethe che l’Europa, nata per unirsi in pellegrinaggio ebbe la sua lingua nel Cristianesimo!

A proposito di quest’ultimo fenomeno, con il termine di Crociate – il settimo testo della Collana – si è soliti indicare le spedizioni armate volute e organizzate dai cristiani occidentali in Terra Santa onde rimuoverne durevolmente la presenza musulmana. Anche su questo importante momento della storia medievale le interpretazioni sono state tutt’altro che univoche. Secondo taluni studiosi i crociati furono considerati alla stregua di santi, votati al martirio e alla riconquista spirituale dei luoghi ove nacque il Cristianesimo. Per altri invece, essi furono visti soprattutto come uomini d’affari, mercanti astuti e crudeli, determinati alla conquista della Palestina e di Gerusalemme occupate per impiantarvi città-mercato e remunerativi commerci che non ebbero quasi nulla a che fare con Cristo e la sua religione.

E nondimeno, l’una e l’altra interpretazione appaiono ormai superate e poco legate alla realtà effettuale di quella situazione storica. La massa dei crociati infatti fu spinta da autentica fede, pur se ciò non stette a significare che in Terra Santa e nelle altre zone ove i milites Christi passarono non si compirono azioni violente e crudeli e che non si svolsero attività redditizie e spregiudicate.

Senza dubbio però la Crociata stette a indicare un nuovo approccio dei fedeli al Cristianesimo e alle pratiche che gli sono congeniali e se nei secoli del primo millennio prevalse per gli uomini di fede l’ideale della “fuga dal mondo”, con il secondo millennio – l’epoca in cui ebbe luogo la conquista del regno gerosolimitano – si affermò invece il principio della “conquista cristiana del mondo” di cui i crucesignati costituirono una concreta e inconfutabile prova.

La civiltà comunal-signorile che raffigura il tema dell’ottava tappa della mia inconsueta marcia d’approccio al Medioevo, ha costituito con certezza uno degli aspetti più significativi e sorprendenti dell’età media in Italia. Nel momento in cui, fra l’XI e il XII secolo i cives, rappresentanti dei centri urbani, si strinsero fra loro in un patto giurato e dettero vita a un’istituzione capace di esercitare funzioni amministrative e politiche, di tutelare la giustizia secondo il diritto civile e il canonico, di imporre dazi e tasse, di battere moneta, di mantenere strade, ponti, porti, canali, di estrarre prodotti di grande utilità da cave e torbiere, di indire fiere e mercati, di organizzare gli eserciti, nacquero i Comuni, situati in prevalenza nell’Italia centrosettentrionale e, inoltre, nelle terre di Fiandra.

Quando poi il potere venne spregiudicatamente usato da un signore che in vario modo assoggettò i sudditi, rappresentandone in certo senso la volontà, nacquero le Signorie.

Se in un settore considerevole della nostra penisola fu questo l’ordinamento allora vigente, la parte centro-meridionale d’Italia insieme a molte altre zone del continente – ecco il nono momento della nostra indagine – si ordinò invece secondo una differente tendenza che dette luogo alla nascita dei regni e degli Stati nazionali. Perciò si deve dire che l’Italia del Centronord si trovò a esser governata in qualche misura in controtendenza rispetto alla maggior parte del continente ove tra la fine del primo e gli inizi del secondo millennio si articolarono regni sorti e rafforzati per motivi giuridici, economici e politici in gran parte originali e predisposti a contraddistinguere in modo comune genti di estrazione e culture diverse.

Infatti se l’Impero carolingio si ispirò a quello d’Augusto di cui Bisanzio incarnò la continuazione, istituzioni quasi del tutto diverse fiorirono in Francia vuoi presso il regnum Francorum vuoi presso il regnum Burgundionum. In egual modo originali furono quelle affermatesi in Inghilterra con la formazione eptarchica e poi con il regno dei Sassoni e dei Danesi e con quello Normanno; e del pari lo furono quelle distintesi presso la penisola iberica con i regni di Castiglia, d’Aragona, di Navarra e con quello del Portogallo. A Est il regno d’Ungheria e quello di Boemia, come il polacco e il lituano, per menzionarne alcuni fra i più rappresentativi, costituirono anch’essi un aspetto peculiare dell’età di mezzo che predispose in certo modo eventi e problemi attuali nei secoli successivi.

Il decimo e ultimo momento del nostro viaggio ha riguardato invece le vicende – in parte in controtendenza come si accennava – degli Italiani nel Medioevo e delle loro città e sin dal titolo ho tentato di tener conto del problema relativo al modo più corretto di denominare la nostra penisola dandole il nome di quanti l’abitarono, evitando di attribuirle un termine – Italia – che nel Medioevo con qualche difficoltà potrebbe appieno giustificarsi.

A contrassegnare la nostra terra furono allora le città numerose e per quei tempi popolose. Pertanto, allorché nella maggior parte del continente popolazioni intere trasmigrarono, furono decimate o finirono addirittura per scomparire, non pochi centri italiani si mantennero popolosi e vivaci, divenendo un punto di riferimento nell’arco dei dieci secoli del Medioevo.

L’arte, la cultura, la lingua, la situazione economica e demografica, l’agricoltura, la politica, la scuola, il modo di alimentarsi, di curarsi, di abitare, di viaggiare, in altri termini di vivere degli abitanti della nostra penisola nell’età di mezzo, sono stati così ricostruiti attraverso la vicenda di numerosi centri urbani che godettero di un prodigioso sviluppo anch’esso in controtendenza con la storia cittadina di molte altre zone dell’Occidente e dell’Oriente europeo.

A questo punto, terminato il lungo percorso a tappe qui riassunto, si colloca la terza e ultima “scommessa” da cui nasce questo lavoro, ossia quella di assemblare il complesso delle dieci precedenti trattazioni per ridurle a una sola. Le strade che potevo seguire per attuare questo proposito erano due: fondere intimamente tutto il materiale dandogli una struttura armoniosa realizzata senza cesure; ma ciò voleva dire in pratica riscrivere da capo quanto in precedenza già pubblicato; oppure lasciare con piccolissimi aggiustamenti quanto già redatto senza tener conto di inevitabili ripetizioni che però ho egualmente eliminato, almeno nei casi in cui esse si rivelavano più vistose.

La prima soluzione avrebbe forse dato luogo a un ordinamento della materia più coerentemente distribuita, ma in fin dei conti avrei stravolto il carattere spontaneo delle singole parti pensate e nate per Collane dalle caratteristiche molto agili e dal proposito di comporre una stesura corretta ma divulgativa. In particolare mi sono reso conto che una volta sistemato secondo un nuovo orientamento il contenuto avrei finito con il predisporre un ennesimo trattato di storia generale del Medioevo, cosa forse meno utile dal momento che, specie in questi ultimi tempi, è stata pubblicata una quantità di libri di testo di storia ed io stesso ne ho diffuso uno, uscito da sei anni e di cui è ormai in commercio una seconda edizione. Devo poi aggiungere che talune ripetizioni consentono di illuminare varie parti della vicenda sotto diverse angolazioni che conferiscono loro significato nuovo volto ad approfondire il punto di vista, di volta in volta, della Chiesa e dell’Impero, dei Regni nazionali o delle città, degli Arabi, dei Turchi, dei Bizantini o delle genti barbariche. Anche per questo quindi ho seguito la seconda soluzione che mi è parsa altresì la più consona a mantenere le caratteristiche iniziali del lavoro e a produrre un testo che in modo non del tutto tradizionale e consueto conferisse un’immagine viva e palpitante all’età di mezzo.

La Darstellung conferita alla suddetta età è allora quella che qui emerge e si afferma ed è nata dall’incontro tra energie laiche ed ecclesiastiche talora concordi, talaltra fra loro discordi ma sempre rivolte a rafforzare i vincoli della societas christiana.

Così Gregorio Magno, che vivificò con grande senso dell’organizzazione la diocesi con l’azione provvida e illuminata dei vescovi, si mosse in un ambito in cui la territorialità ecclesiastica contribuì pure a fondare strutture amministrative solide, destinate per secoli a creare i fondamenti della vita spirituale ma pur quella sociale e politica dell’Occidente.

Il contrasto fra la Chiesa romana e i Longobardi e, allo stesso tempo, fra Roma e l’Impero Bizantino determinò l’avvicinamento dei pontefici alla nuova monarchia franca vista come l’elemento politico e religioso da contrapporre alla presenza germanica nella penisola. E proprio ciò oltre a consentire il potenziamento della Chiesa, determinò le condizioni adatte a formare un asse politico occidentale spostato più a Nord facente perno sulla forte e rampante dinastia austrasiana sino a favorire, con l’andare del tempo, nell’800, la nascita di una nuova compagine statale, ossia l’Impero sacro e romano di Carlo Magno.

Il contrasto tra Gregorio VII ed Enrico IV , pur evidenziando la profonda conflittualità fra potere spirituale e temporale, mise in luce come ormai il papato avesse assunto una dimensione universale capace di resistere alla forza dell’Impero.

La situazione dei luoghi santi pose di per sé nell’XI secolo le popolazioni della cristianità cismarina di fronte alle terribili conseguenze di un conflitto apportatore di irreparabili lutti, ma al tempo stesso concorse a creare per la prima volta una società multinazionale che, a livello europeo, sia pure al di fuori del continente, preparò le condizioni per la formazione di un’unità territoriale di quelle popolazioni stesse.

Il trasferimento del papato ad Avignone successivo alla crisi del papato teocratico, conclusosi con la scomparsa di Bonifacio VIII (1303), contribuì a originare una nuova organizzazione ecclesiastica determinata a superare le angustie della Ecclesia carnalis e ad affermare le ragioni di una Chiesa maggiormente fondata sul Concilio e sui vescovati nazionali. E proprio questi ultimi contribuiranno anche al rafforzamento delle monarchie nazionali progressivamente sganciate da Roma e volte alla creazione di Chiese nazionali distinte e distanti dal papato.

Ecco quindi solo taluni esempi cui potrebbero aggiungersene infiniti altri, atti a porre in luce il rapporto saldo che si determinò e si strinse fra mondo laico ed ecclesiaistico protesi, come si diceva, a rafforzare i vincoli di una società cristiana capace di raccogliere in sé ogni aspetto della vita. Per questo allora ho voluto dare al complesso delle suddette ricerche qui riproposte, il titolo La grande storia del Medioevo. Tra la spada e la fede, in quanto la spada e la fede cristiana ma pure la ebraica e la musulmana nonché le frequentazioni ereticali, simbolizzano, a mio avviso, plasticamente i due aspetti caratterizzanti su ogni altro nella media aetas che, al termine di questo lungo percorso, si staglia nel suo insieme lontana e al tempo stesso vicina a noi e ai nostri problemi per una serie di peculiarità e di concomitanze che fanno ancora parte del nostro corredo di esperienze e a volte della nostra vita di ogni giorno nonché di quella che governa il nostro spirito.

Nel corso di questi mille anni infatti, illuminati dalla spada e dalla fede, le leggi e gli istituti giuridici che presiedono ancora i nostri ordinamenti civili e penali, si sono inseriti in vari sistemi giuridici occidentali. E nello stesso periodo sorsero le Università e nacquero a nuova vita le città con le loro amministrazioni locali, videro la luce le istituzioni parlamentari, si costituirono Imperi e regni, cominciarono a diffondersi le lingue romanze come le anglosassoni che acquisirono dignità letteraria, mentre il vecchio latino, ancor vivo seppure sensibilmente trasformato, riuscì a determinare la base spirituale, civile e culturale dell’Occidente.

In questo ambito composito e complesso ma estremamente vitale sempre campeggiano le figure per tradizione disposte a simbolizzare la vita laica e l’ecclesiastica, il trono e l’altare: imperatore e papa, sovrani e abati, vescovi e conti, non di rado rappresentati dalla stessa personalità, talora accanto, talora in lotta, con propositi costruttivi e organici o concorrenziali, governarono la vita e le trasformazioni della christiana societas che si mantenne in equilibrio lungo tutta l’età di mezzo con il supporto della spada e della fede che perciò ho voluto porre quale emblema di questa ricerca diretta a ricostruire per vie parallele, talvolta meno battute e consuete, i tentativi, le speranze, le illusioni di quanti vissero e operarono fra la caduta dell’Impero Romano d’Occidente e la scoperta dell’America.

LUDOVICO GATTO





I . IL MEDIOEVO



I «media», la politica, la vita di ogni giorno ci lasciano scorgere immagini di un futuro poco confortante. I pericoli di distruzione e di dispersione totale di patrimoni storici, artistici e culturali si fanno consistenti. E allora mi vien fatto di pensare, talvolta con apprensione, alla situazione in cui ci troveremmo se del Medioevo, della sua storia, dell’arte, del messaggio spirituale cui dette vita si perdesse ogni traccia. Se tuttavia, penso ancora, quasi per una sorta di sfida o di divertissement intellettuale, fosse reso possibile proprio a me conservare la memoria di quell’epoca in un testo asciutto e conciso – modesto e onesto nella sua brevità – quanto di più significativo tramanderei agli ignari lettori futuri? Cosa, fra le vicende, i personaggi, i problemi metterei in luce? In qual prospettiva traccerei una rappresentazione agile che conferisse il senso di un’età importante per la comprensione dei precedenti e successivi intrecci storici fino ai nostri tempi? Da questa “sfida”, sempre in bilico tra il serio e il faceto – così sarei tentato di definirla – da questa programmata brevità non certo priva di impegno, nascono i capitoli seguenti.

A due domande, rispondiamo, però, prima di cominciare: quali, in siffatta prospettiva, i limiti cronologici? Naturalmente quelli tradizionali, dal 500 al 1500 d.C., decennio più decennio meno: gli stessi prescelti da Ludovico Antonio Muratori nei suoi Rerum Italicarum Scriptores nel ’700 o, nel ’600, da Cristoforo Keller nella Historia Medii Aevi.

Certo tale suddivisione non intende segregare l’età di mezzo dalle precedenti e successive, ma vuol predisporre una specie di “contenitore” entro cui presentare questioni e avvenimenti collocati in prospettiva dialettica, volti a spiegare motivi di contrasto, di aggancio, di preannuncio di altre situazioni.

In che luce altresì presentare la cosiddetta Media Aetas? Per secoli, storici, umanisti, protestanti, calvinisti, illuministi, positivisti, idealisti, ne ebbero opinione negativa, la criticarono, la biasimarono e, persino, la respinsero. Oggi, i motivi di critica preconcetta appaiono superati e si cerca di storicizzare il Medioevo evidenziando cosa intese rappresentare e se vi sia riuscito, evitando lodi e condanne antistoriche, riportando fatti e problemi senza disinteresse notarile e senza prender partito, badando a rilevare quanto di spirituale, politico, sociale, economico, artistico, legislativo, linguistico, amministrativo, tecnico e istituzionale nacque in quel millennio, capace di consentire lo sviluppo dell’umanità. Purtroppo, ci accorgiamo che, al di là delle intenzioni, è più quel che è rimasto fuori di quel che siamo riusciti a salvare. Ma forse – almeno ci illudiamo – emerge con chiarezza una linea di tendenza e di sviluppo che ci consente di concludere queste pagine nella speranza di non aver fatto un lavoro inutile.

Nel licenziare, dopo circa dieci anni, ancora una nuova edizione di questo mio fortunato saggio, mi sono posto il problema relativo all’opportunità o meno di intervenire con aggiunte, correzioni, modifiche. Tuttavia mi è sembrato miglior partito limitare al massimo i ritocchi, soprattutto quelli bibliografici. Un particolare tuttavia vorrei aggiungere. Nel 1994 mi appariva stimolante – e lo è ancora – il gioco volto a conservare quanto costituisce The Legacy of the Middle Age. Ma ora a quella “sfida” tra serio e faceto se ne aggiunge un’altra in rapporto all’inizio ormai avvenuto del XXI secolo e del terzo millennio. In tale prospettiva infatti già si prospettano i primi bilanci relativi all’ultima «centuria» e al secondo millennio. E tra questi non spiace cominciare a tracciare un panorama di ciò che di questi due lunghi periodi intenderemo conservare ed esaltare dell’età di mezzo. Come si vede V ’è più di un motivo di continuare un’attività ludica che ancora una volta consente un approccio alla storia e alle sue infinite seduzioni.

Fin dai primi secoli dell’era cristiana i popoli barbarici forzarono il tradizionale limes dell’Impero con alterna fortuna, ma solo nel V secolo la situazione precipitò: Alarico, a capo dei Visigoti, saccheggiò l’Urbe (410) danneggiandola e colpendo psicologicamente i cittadini, divenuti privi di fiducia nelle sorti di Roma. Ad una ad una le province, cadute in mano ai predatori, divennero regni romano-barbarici: Attila dette vita all’Impero degli Unni (451-452); i Vandali di Genserico occuparono la Spagna e nel 455 entrarono nella città di Romolo, per la seconda volta in meno di cinquant’anni saccheggiata e testimone di inaudito oltraggio.

Deboli e privi d’iniziativa gli imperatori si succedettero senza riuscire a modificare la situazione. Nel 475 venne deposto Giulio Nepote dal suo generale Oreste che pose sul trono il figlio Romolo Augustolo, il quale ebbe la ventura di concentrare nel suo nome quelli del primo re e del primo imperatore di Roma. Tuttavia, trascorso appena un anno, egli fu deposto dal generale degli Eruli, Odoacre, che rinviò le insegne all’imperatore Zenone, a Costantinopoli, tenendo per sé la carica di magister utriusque militiae. Così finì ingloriosamente la storia dell’Impero d’Occidente (476).

Odoacre rimase al potere fra il 476 e il 493, ma già dal 488, spinto da Costantinopoli, Teoderico, re degli Ostrogoti, a capo di un ben armato esercito, fu sollecitato a scendere in Italia. Il 28 agosto 489 Odoacre fu per la prima volta battuto ad Aquileia. Il mese successivo la vittoria arrise ancora ai Goti in Verona.

La guerra durò, poi, fino all’agosto 490, allorché Odoacre fu definitivamente sconfitto sull’Adda e costretto a rinserrarsi a Ravenna ove, dopo la resa ottenuta contro la promessa d’aver salva la vita, fu barbaramente ucciso da Teoderico che soppresse personalmente il generale, mentre dalle persone del seguito furono compiute esecuzioni capitali di parenti e seguaci del condottiero erulo.

L’accoglienza di Teoderico in Ravenna fu tiepida e raffreddata vieppiù dalla paura. Nel 500, invece, il re raggiunse Roma e qui fu acclamato trionfalmente, in quanto preceduto dalla fama di restauratore della romanità e del buono stato. Egli, infatti, riparò strade, rinnovò opere pubbliche, costruì nuovi palazzi, rafforzò le mura di Aureliano, il Campidoglio e San Pietro. In particolare poi migliorò la situazione dell’agglomerato di costruzioni poste attorno al maggior tempio della cristianità, in quella zona che, più tardi, nel suo complesso avrebbe preso il nome di Portica di San Pietro. L’agricoltura, poi, durante il regno goto, conobbe un promettente sviluppo, mentre il prezzo del grano calò come non accadeva da tempo.



A Roma il sovrano amalo, cristiano di confessione ariana come il suo popolo, s’incontrò con una forte Chiesa cattolica. Infatti, verso la fine del V secolo, nel momento in cui l’Impero d’Occidente cadeva in mani barbariche, la Chiesa, uscita dall’esperienza catacombale in seguito all’Editto di Costantino o di Milano del 313 e, poi, con l’Editto di Teodosio del 380, forte dell’autorità e dell’appoggio del vescovo di Roma, considerato il successore di Pietro, aveva conseguito una forza su cui si articolò, oltre che una religione, una nuova civiltà destinata a differenziarsi in tutto dall’antica. Tale frattura, infatti, poté considerarsi determinata, allorché nel 494 papa Gelasio, prendendo contatto con l’imperatore bizantino Anastasio, nell’intento di delimitare l’invadenza dello stato nel settore spirituale, espresse l’importante concetto della «separazione fra potere spirituale e temporale», indipendenti ambedue nella loro sfera d’azione rappresentata dai due massimi poteri: il papa espressione della sacrata pontificum auctoritas e l’imperatore della regalis potestas.

Si sa che la Chiesa raggiunse notevole forza stabilendo un proficuo, organico rapporto con l’Impero. In quest’ottica, ad esempio, Costantino dette vita a un corpo scelto di cavalieri, costituito di tutti cristiani, la cui insegna – il famoso labaro – fu la bandiera con il monogramma del Cristo. Tal cosa sarebbe, invero, apparsa inattuabile anche nei tempi non lontani del suo predecessore Galerio, persecutore dei seguaci del Nazareno. Per converso gli scrittori latini capovolsero la loro posizione nei riguardi della civiltà classica e pure dell’Impero. Tertulliano mise sullo stesso piano tutti gli imperatori e le istituzioni di cui erano espressione. Lattanzio distinse tra i persecutori, spesso individuati in barbari, estranei a Roma – per esempio Massimino – quindi da condannare e sovrani come Costantino, sostenitori della nuova religione. Quest’ultimo, infatti, aiutò la Chiesa non solo economicamente, ma divenne anche assertore dell’ortodossia. Nel 325, pertanto, convocò il Concilio ecumenico di Nicea sia per condannare l’eresia di Ario – il quale negando l’identità fra il Padre e il Figlio dichiarati simili ma non uguali sottraeva alla Chiesa il carattere soprannaturale – sia per proclamare il dogma della «Trinità». Con ciò il Cristianesimo si affermò definitivamente. Per breve periodo Giuliano l’Apostata (361) sembrò deciso a reintrodurre religione e cultura pagane, ma alla sua morte in guerra contro i Persiani (363), il paganesimo poté considerarsi estinto. L’Impero era ormai diviso in due parti: quello d’Oriente pose la capitale in Costantinopoli e continuò, fra alterne vicende, a vivere fino al 1453, quando la capitale cadde in mano ai Turchi; quello d’Occidente ebbe vita breve e seguì strade diverse in seguito alle discese dei barbari.



Occupata l’Italia, Teoderico, secondo la consuetudine denominata dell’ hospitaticum, divise fra i suoi soldati il terzo delle terre occupate e riconobbe loro il diritto di portare le armi, ma conservò per i Romani l’amministrazione civile, dando onori e potere a loro rappresentanti come al senatore Cassiodoro, ministro e segretario del re e al filosofo Severino Boezio, della famiglia degli Anìci, magister officiorum (522). La capitale fu portata a Ravenna, mentre la sede senatoria rimase a Roma e i Goti promulgarono un edictum tratto largamente da leggi romane.

La politica estera teodericiana conseguì buoni successi: il sovrano respinse i Gepidi oltre il Danubio e quando Clodoveo re dei Franchi attaccò il sovrano visigoto di Tolosa, sconfiggendolo nel 507 nella battaglia di Vouillé e relegandolo oltre i Pirenei nella sola Spagna del Nord, Teoderico si diresse, per parte sua, contro i Burgundi conquistando la Provenza. Ma il programma egemonico del Goto, spintosi fino al Norico, alla Dalmazia romana, sino ai limiti della Pannonia e della Rezia, unito al potenziamento della cultura, dell’urbanistica, dell’agricoltura, si dissolse, tuttavia, per contrasti religiosi alimentati dalla sua politica filoariana e dalle interessate intromissioni bizantine.

Nel 523 l’imperatore emanò un editto antiariano. Le popolazioni italiane manifestarono la loro propensione per la tradizione imperiale piuttosto che per la germanica. Cominciarono, allora, i tristi anni delle persecuzioni. Furono imprigionati papa Giovanni i e Albino, presidente del Senato. Severino Boezio, autore del De consolatione philosophiae, scritto in carcere, e Simmaco che li difesero, furono imprigionati e uccisi.

La morte di Teoderico (526) mise in luce la debolezza della sua costruzione politica e i successori resero ancor più precaria la compagine gota entrata in crisi quando divenne imperatore Giustiniano (527-565), abile e intelligente, di pronto intuito e fortunato nella scelta dei collaboratori. Il sovrano bizantino volle anzitutto rinverdire la tradizione giuridicoamministrativa. Al giurista Triboniano, il quale capeggiò una commissione di eminenti uomini di legge, dette l’incarico di riformare i Codici: nacque, allora, il Corpus Juris Civilis, completato nel 534. Trent’anni dopo, nel 565, uscirono le Novellae Constitutiones, ovvero le leggi emanate da Giustiniano dopo l’edizione del Corpus. Nello stesso tempo l’imperatore volle ricostruire l’unità dell’Impero Romano: respinse i Bulgari verso est e trattenne i Persiani in Oriente, dopo aver sconfitto il loro re Cosroe, invasore della Siria. I grandi generali Belisario e Narsete riconquistarono l’Africa romana, la Spagna, la Sardegna, la Corsica e le Baleari, sottratte ai Vandali (534).

Più difficile fu, invece, la riconquista dell’Italia. Amalasunta, figlia di Teoderico succedutagli al trono, fu estromessa e uccisa dal cugino e marito Teodato. A quel punto Giustiniano dichiarò guerra all’usurpatore. Dal 535 al 553, la penisola divenne teatro di una cruenta guerra, combattuta da Belisario e da Narsete contro Vitige e Totila, morti entrambi in battaglia. Dopo diciotto anni di combattimenti, di assedi, di distruzioni – Roma passò quattro volte dai Bizantini ai Goti e viceversa! – la penisola giacque materialmente e psicologicamente distrutta. Alla fine tutti i vecchi territori tornarono in mani bizantine. Nel 554, poi, con la Prammatica sanzione Giustiniano regolò i rapporti dell’Impero con l’Italia. La capitale fu posta a Ravenna e l’imperatore fu rappresentato dall’esarca. Significative funzioni anche amministrative furono per la prima volta conferite ai vescovi occupatisi, fra l’altro, oltre che delle diocesi, della raccolta delle imposte municipali, degli edifici pubblici e dell’assistenza ai derelitti.



Sembrò che in seguito a tali provvedimenti si fosse nuovamente ristabilito il vecchio ordine imperiale, il cui baricentro appariva sensibilmente spostato verso Oriente. Ma, passati tre anni dalla morte di Giustiniano, nel 568, si palesò in tutta la sua realtà la fragilità della dominazione bizantina, allorché, traversate le Alpi Giulie, provenienti in gran parte dalla Pannonia, i Longobardi si apprestarono a invadere l’Italia.

Guidati da Alboino associato agli Avari, con uno stato che copriva territori dalla Russia meridionale al basso Danubio, i Longobardi sconfissero i Gepidi, poi entrarono nella penisola, occupando, senza incontrare contrasti, la pianura padana sino a Milano e a Pavia ove posero la loro capitale. I nuovi invasori si trasferirono con le famiglie e i carri. La loro fu, quindi, più che una marcia militare una Völkerwanderung (trasmigrazione di popoli) alla cui conclusione un intero popolo straniero, spinto dalla volontà di predare e conquistare, si stanziò in terra italiana. Al loro passaggio, la gente terrorizzata si ritirava e fuggiva. Così gli abitanti di Altino e Concordia, come ai tempi di Attila, trovarono scampo nelle isole della laguna veneta. Sorsero, pertanto, le nuove città di Grado, Torcello e Malamocco: infine nacque Venezia. I soli centri capaci di opporre resistenza agli invasori furono prima Pavia, poi Ravenna. Per il resto, l’Italia cadde in gran parte in mani longobarde e solo per il loro limitato numero i barbari non riuscirono a conquistare tutta la penisola.

I Longobardi furono crudeli. Lo storico Paolo Diacono nella Historia Langobardorum descrisse con espressioni appropriate la grave situazione: «All’arrivo di Alboino furono spogliate le chiese, sgozzati i sacerdoti, schiacciate le città e gli abitanti, cresciuti come spighe di frumento, furono uccisi ad eccezione di quelli già sottomessi da Alboino: così l’Italia fu in massima parte conquistata e schiava dei Longobardi», i quali ebbero la base sociale nella fara (nome rimasto a varie località: Fara Sabina, Fara d’Adda, Fara Filiorum Petri), governata dai duchi, accompagnati dai gasindi (comites goti).

Alboino fu soppresso in una congiura capeggiata dalla consorte Rosmunda. Gli successe Clefi e, dopo un periodo di torbidi, Autari (584-590). Seguì Agilulfo, il quale sposò Teodolinda, vedova di Autari (591), e, lasciato l’arianesimo, si convertì al cattolicesimo (603).

A favorire la conversione, considerabile un vero capolavoro politico, contribuì il grande pontefice Gregorio Magno (590-604) il quale, con la forza della fede e l’ausilio dell’esperienza – era stato in precedenza probabilmente Prefetto di Roma – riuscì a rafforzare i domini ecclesiastici di Roma e della penisola, conferendo poteri più precisi all’autorità civile dei vescovi. I suoi scritti, in particolare le lettere, attestano la sua cultura, la sua tempra morale e il suo intuito politico. Nel 590, divenne pontefice durante l’imperversare di una pestilenza e, nonostante la triste situazione, seppe tenere a bada l’impeto longobardo e l’invadenza bizantina. I Romani lo benedirono pertanto come consul Dei e defensor civitatis. Gregorio fu invero modesto: infatti Giovanni, patriarca costantinopolitano, si fregiò pomposamente del titolo di patriarca ecumenico, ossia universale, mentre egli volle per sé solo l’ intitulatio di servus servorum Dei, destinata a contrassegnare nel tempo la superiorità spirituale dei pontefici romani.

Con Arialdo e Rotari (636-652) la dinastia longobarda si rinforzò. Quest’ultimo, poi, dette vita al famoso Editto (643), la raccolta contenente leggi e consuetudini longobarde, testimonianza della rozzezza, ma anche della maggior cultura manifestata da quel popolo rispetto agli altri barbari. Alla base del diritto longobardo si distinsero la «faida» o vendetta privata e il «guidrigildo», composizione e pagamento per le offese ricevute, per furti, ferite, uccisioni. Con Autari e Agilulfo – primo quarto del secolo VII – l’espansione longobarda raggiunse quasi il massimo, comprendendo pressappoco tutta l’Italia settentrionale e, lungo la dorsale appenninica, quella centrale con il Ducato di Spoleto e la meridionale con il Ducato beneventano. Legati a Bisanzio rimasero Ravenna e la Pentapoli, il Ducato Romano, buona parte del Brutium, della Puglia, la Sicilia, la Sardegna e le altre isole del Mediterraneo. Pertanto si contrapposero da una parte la Longobardia e dall’altra la Románia: i due nomi rimasero a contraddistinguere due fra le più significative regioni italiane, la Lombardia e la Romagna.

La società longobarda fu profondamente gerarchizzata. Al vertice dominò il re con l’esercito di arimanni (uomini liberi), con i gastaldi (ufficiali regi), i duchi, i centenari, i decani. Al di sotto si collocarono gli aldii (semiliberi), i servi, suddivisi in ministeriales, addetti ai mestieri (ministeria), massari e bovulci, detti anche servi rusticani se addetti al lavoro della campagna. Nelle terre bizantine restarono vigenti le istituzioni imperiali e la Prammatica sanzione giustinianea, ma la scarsa capacità amministrativa e la fiacca iniziativa politica resero sempre più povere le popolazioni oppresse dalle tasse e prive di qualsiasi sicurezza.

Nello stesso tempo andarono ovunque rafforzandosi la Chiesa e il governo civile dei vescovi, che finirono per essere una delle più efficaci forme di difesa dei cittadini più deboli, degli oppressi e dei derelitti. Nell’Italia longobarda la decadenza toccò il punto di massima espansione, vennero meno arte e cultura e la tutela del diritto lasciò spesso a desiderare.

Due aspetti caratterizzarono tuttavia l’avvicinamento graduale dei conquistatori longobardi ai conquistati romani, i quali a loro volta, conferirono al rozzo popolo germanico una prima cultura e soprattutto la consapevolezza della loro forza: il primo fu rappresentato dal bisogno di passare dalla legislazione orale, tipica delle popolazioni barbariche, a quella scritta, voluta e realizzata da Rotari; il secondo fu rappresentato dalla lingua in cui la codificazione venne realizzata, che non fu il germanico utilizzato da Ulfila quando tradusse la Bibbia, ma il latino: senza dubbio non elegante e forbito come quello dell’età denominata aurea, ma in ogni modo sempre latino e quindi perfettamente comprensibile nella penisola italiana e a livello “internazionale”.



Fra le istituzioni ecclesiastico-religiose affermatesi si distinse il monachesimo, fiorito in Oriente secondo ideali ascetici e di fuga dal mondo e diffuso in Occidente sulla base della vita cenobitica (koinòs = comune, biòs = vita). L’esponente più noto di tale eccezionale forma di religiosità fu San Benedetto da Norcia (480-543), dapprima ritiratosi a Subiaco e poi, nel 529, definitivamente stabilitosi a Cassino, ove dette vita all’Abbazia divenuta tra i centri più significativi della civiltà cristiana durante l’età di mezzo. A Montecassino, infatti, fu emanata e diffusa la «Regola», presto diventata la norma volta a guidare la vita di tutto il monachesimo occidentale. La «Regola» costituì la somma della saggezza romana, dell’umanitarismo e del solidarismo cristiano; essa si basò sulla rinuncia dei beni nonché sulla preghiera e sull’esercizio di concrete attività lavorative. Il suo spirito si condensò, dunque, nell’espressione Ora et labora, destinata a conferire al lavoro stesso una funzione di elevazione e di redenzione pari alla preghiera. L’Italia e l’Occidente cristiano andarono popolandosi così di «cenobi» retti da abati (dall’ebraico abbà = padre), ai quali erano affidati i monaci che essi guidarono nelle orazioni e nelle attività concrete e pure in merito alle esigenze della vita quotidiana. Era l’abate ad assegnare a ognuno compiti, privazioni e dispense, a seconda dell’età, della robustezza e del carattere dei monaci. Nel corso dei secoli le abbazie divennero centri di alta spiritualità e di cultura: esse conservarono e tramandarono, infatti, un alto numero di codici relativi a opere della latinità classica e medievale. Dal VI all’VIII secolo si moltiplicarono così i cenobi tanto che poté parlarsi di una vera e propria «età monastica»: dall’Irlanda di San Patrizio, San Colombano e San Brandano; dall’Inghilterra di Sant’Agostino di Canterbury, dai chiostri di Jona e Bangor a quelli di San Gallo, Luxeuil, Corbie; da quelli della Novalesa e di Nonantola a quelli di Santa Giulia di Brescia e di Farfa fu un fiorire di abbazie e un infittirsi di vocazioni.



Con i monasteri si accrebbero le donazioni di terre e case nonché i lasciti in denaro – ricorrenti le donazioni dette pro anima, destinate ad assicurare la salvezza del fedele – accumulatisi in numerose, più o meno grandi abbazie. Inoltre i monaci coltivarono la terra, bonificarono zone paludose, scavarono canali, piantarono foreste. In campo laico si rafforzarono le curtes, suddivise in una pars dominica riservata al padrone e in una pars massaricia concessa in coltivazione ai coloni. I più grandi proprietari di terre vennero detti domini o signori fondiari che pretesero la più completa obbedienza dei servi e di quanti vissero nella curtis, e anche nei villaggi. Con il che si generò un sistema economico tendenzialmente chiuso, denominato «economia curtense». La presenza dei regni romano-barbarici, il rinnovato potere ecclesiastico, il ridimensionamento dell’Impero bizantino, la formazione di una nuova economia determinarono il nascere di una diversa civiltà, differente dall’antica e dalla moderna successivamente articolatasi, denominata Età di mezzo o Medioevo.



Se fra il IV e il VI secolo – come esponevamo – la società e il mondo vennero modificandosi, è pur vero che una serie di legami saldarono l’una e l’altro ancora alla civiltà antica: la lingua, le monete, i pesi e le misure, le rotte commerciali restarono legate, nel Mediterraneo, a un sistema ancora unitario, non distante da quello vigente durante i secoli dell’Impero Romano. Anche in questi settori, invece, il secolo VII introdusse radicali novità, allorché alla ribalta della storia si affacciarono l’Islamismo e la civiltà araba. Da tempo la penisola araba, ponte tra l’Asia e l’Africa, era restata, tranne che nelle zone costiere, distaccata dal processo evolutivo della civiltà. All’interno dominavano le zone desertiche e la società carovaniera, in prevalenza dedita alla pastorizia e al piccolo commercio. Le varie tribù dei Beduini – uomini del deserto – erano unite da un sottile filo: la comune fede in una serie di divinità costituenti una sorta mano di primitivo politeismo, il cui centro era alla Mecca, ove sorgeva la Kaaba, l’edificio in cui era venerata la «pietra nera» che si voleva discesa dal cielo per azione dell’arcangelo Gabriele e presso la quale si recavano masse di pellegrini provenienti dai deserti interni e dalle città, la stessa Mecca e Yatrib.

Alla Mecca nacque Maometto, nel 570. Egli appartenne a una famiglia di piccoli commercianti, sposò una ricca vedova, Khadija, divenne cammelliere e nel suo lungo girovagare riuscì a comprendere lo spirito e le aspettative del suo popolo. Alla meditazione dei viaggi compiuti in solitudine, ma pure a visioni e rivelazioni, si dovettero l’elaborazione e le convinzioni che lo portarono a respingere il politeismo per animare una nuova religione, rigorosamente monoteistica, l’Islamismo. Allora cominciò a predicare contro gli idoli della Kaaba nel nome di Dio, Allah, di cui egli si proclamò profeta, entrando così in contrasto con i sacerdoti della Mecca. Nel 622 abbandonò la Mecca per trasferirsi a Yatrib, da allora chiamata Medina, ovvero la città del Profeta. Dall’anno della fuga maomettana dalla Mecca – Egir – si cominciò allora a datare la nuova era, detta appunto dell’Egira. Nacque così la religione fondata su Allah, identificato con il Dio giudaico di Abramo. Dal che si evince come l’Islamismo abbia punti di connessione con l’Ebraismo e con il Cristianesimo. Testo sacro per eccellenza di Maometto fu il Corano, contenente prescrizioni di carattere morale, igieniche – per esempio il digiuno di un intero giorno dall’alba al tramonto per tutto il mese di Ramadan – nonché disposizioni di legge e allettanti descrizioni del paradiso, luogo di delizie e di richiami di carattere materiale che lo distinsero nettamente dalla concezione spirituale cristiana del «premio eterno». Il Corano, poi, regolò la vita familiare, la pubblica, limitò la poligamia, punì l’adulterio, spinse verso una completa dedizione a Dio, alla preghiera e all’aiuto dei poveri. Inoltre incoraggiò a partecipare alla «guerra santa» contro gli infedeli da convertire anche con la violenza per introdurre il dominio dell’Islam, ossia della più completa volontà di Dio. Al musulmano vittima in guerra spettava il paradiso di Maometto, dove le Uri, leggiadre fanciulle, accoglievano l’eroe nei giardini di Allah colmi di delizie. Distinta dalla cristiana e dalla ebraica fu, tuttavia, la religione musulmana, in quanto creò una società priva di un’autonoma casta sacerdotale, in tutto sostituita dal potere militare e in quanto dette vita a un credo in cui le questioni teologiche non furono sempre importanti, mentre trionfò una a volte prepotente materialità in una concezione lontana dalla spiritualità giudaico-cristiana.

Alla Mecca, superate le lotte contro la casta sacerdotale, nacque la nuova religione (630) e nella città santa, da allora, ebbe luogo annualmente il pellegrinaggio dei fedeli di Allah. Il profeta morì nel 632. Suoi successori furono i califfi Abu Bekr (633-634), suocero di Maometto, Omar (634-644), poi Othmann (644-656) e Alì (656-661), generi del Profeta. Seguì, quindi, Al Moavia (661-680), della famiglia degli Ommiadi, nominato Califfo in Gerusalemme, da poco entrata in orbita araba. Con rapidità miracolosa l’Islamismo si diffuse per tutto il Mediterraneo, poi occupò l’intera penisola arabica fino al Golfo Persico, ai confini dell’Impero persiano e di quello bizantino cui furono tolte la Siria, la Palestina, l’Egitto.

Ai Persiani fu sottratta la Mesopotamia fino all’Armenia e poco dopo l’intera Persia. Nell’VIII secolo, inoltre, la dinastia Ommiade riprese la conquista dell’Asia Minore, giungendo (717-718) fino alle mura di Costantinopoli durante l’impero di Leone III l’Isaurico. Irrefrenabile fu, poi, la conquista del Mediterraneo meridionale. Nel 698 cadde Cartagine e il condottiero Tarik dall’Africa attraversò lo stretto che la separava dalla penisola iberica, da allora chiamato stretto di Gibilterra (gebel-el-Tarik = monte di Tarik). Nel 711 la Spagna visigotica divenne araba e, passati i Pirenei, gli Islamiti conquistarono Narbona e Bordeaux, giungendo sino alla Loira. Nel 732, nella piana di Poitiers, Carlo Martello, Maestro di palazzo dei Franchi, sconfisse gli infedeli ricacciandoli a sud della Garonna. Così quella progressiva avanzata fu arrestata ma, nonostante ciò, al tramonto degli Ommiadi, si era costituito un potente Impero islamico, governato dagli Abassidi con capitale a Baghdad, sul Tigri. I superstiti Ommiadi fuggiti in Spagna dettero vita a un califfato indipendente con capitale in Cordova. In seguito andarono al potere i discendenti della figlia di Maometto, Fatima; la nuova capitale fu Il Cairo. Tuttavia, nonostante la divisione politica, l’unità religiosa e culturale rafforzò negli Arabi uno spirito unitario che consentì loro di raggiungere insperati successi. Una certa tolleranza religiosa fece poi sì che le popolazioni sottomesse mantenessero la propria autonomia e, almeno in parte, le proprie convinzioni in fatto di culto, cosa che aumentò il potenziale islamico di vittoria. L’iniziativa culturale e imprenditoriale assicurò, inoltre, l’abbellimento delle città ottomane. Gli scambi fra Oriente e Occidente si fecero così più frequenti e l’Islamismo introdusse forme di lusso e civiltà in un Occidente in cui tali valori si erano affievoliti. Nuovi prodotti (cotone), nuove piante (arancio, albicocco, asparago, carciofo) furono introdotti in commercio: il cuoio lavorato, il vetro, i metalli, i tessuti, l’avorio e il legno raggiunsero una tecnica di lavorazione per allora impensabile presso la cristianità occidentale. Infine, nel campo della scienza e del pensiero, gli Arabi, venuti in contatto con la cultura ellenistico-bizantina, funsero da tramite verso l’Occidente. Le opere di Tolomeo, Euclide, Galeno, Ippocrate, Platone e Aristotele, nuovamente tradotte e studiate, furono conosciute in terra cristiana. Il modello dell’amministrazione introdotta dagli Arabi fu quasi sempre offerto ai conquistatori dallo stato Romano -bizantino e anche dal sistema persiano. Da quest’ultimo per esempio nacque il famoso Diwan, da cui l’attuale dogana. L’arabo divenne la lingua ufficiale dei paesi occupati, si coniarono allora le monete d’oro, dinars, o denari, e d’argento dirhams o dracme, in sostituzione delle bizantine. Notevoli incrementi si ebbero ancora in campo astronomico, matematico, medico e chirurgico e in quello filosofico; furono, altresì, notevoli la traduzione e il commento di Aristotele, compiuti da Avicenna e Averroè. Così, mentre la Cristianità cominciava appena a uscire dalla sua crisi secolare e a liberarsi dai barbari, l’Islamismo dette forza e unità non soltanto al mondo orientale, ma influì anche sull’Occidente dal punto di vista economico, culturale e scientifico, contribuendo a dar vita a una società nuova e progredita, più vicina ai nostri interessi e al nostro modo di essere.



Quando si afferma che a scatenare le guerre sono per lo più motivi economici, di successioni dinastiche, di territori, si dice cosa non falsa, se si tenga conto, però, che a turbare la pacifica convivenza tra i popoli sono sovente anche ragioni di impossibile convivenza religiosa. Il contrasto gotoromano, ad esempio, fu acuito dal fatto che i Germani si mantennero fedeli all’Arianesimo e, quindi, entrarono in rotta di collisione con i cattolici romani, con il papato e con l’imperatore Giustiniano, il quale nel 524 dette luogo a una radicale persecuzione contro gli Ariani. Al contrario, i Longobardi si convertirono al Cattolicesimo, cosa che, nonostante ragioni di dissenso di natura diversa, favorì la secolare permanenza nella penisola dei successori di Alboino. Nello stesso tempo profonde divisioni di carattere ecclesiologico e di divergenza sulla primazia dei pontefici romani e, per converso, sulla posizione e la funzione dei patriarchi costantinopolitani, generarono un sempre più profondo divorzio fra l’Urbe e la perla del Bosforo. Vero è – e va sottolineato – che la tendenza alla separazione fra i due tronconi dell’Impero Romano nacque pure con il trasferimento della capitale a Bisanzio, nonostante i successori di Costantino si sforzassero di non ingigantire i motivi che spinsero l’Impero a esercitare su tutto il territorio una politica in prevalenza orientale. Giustiniano – è noto – tentò in ogni modo di riunificare il vecchio grande stato, ma il sogno di reductio ad unum si infranse tre anni dopo la sua morte, allorché nel 568 fecero il loro ingresso in Italia i Longobardi. Dalla fine del VI secolo, poi, cominciarono le difficoltà maggiori. L’Impero perse terre e regioni per opera della spinta persiana, in particolare dell’imperatore Sassanide Cosroe II (590- 628) e dei già ricordati Arabi. Prevalsero, inoltre, altre popolazioni aggressive, come gli Slavi, i Bulgari, i Longobardi. In tal modo l’Impero si concentrò nella penisola anatolica e in Grecia, nelle propaggini ravennati, nelle zone meridionali italiane e balcaniche, perdendo le caratteristiche latine e assumendo connotati greci. Ma, per chiarire la separazione tra Roma e Bisanzio, vanno tenuti in conto importanti ragioni di carattere religioso.

Infatti, dopo la condanna dell’Arianesimo le dispute teologiche si erano rinfocolate, se non sul rapporto tra il Padre e il Figlio, sulla natura del Cristo – umana e divina – per cui al figlio di Dio fu riconosciuta la sola natura umana. Teodosio II nel 431 indisse il Concilio di Efeso, in seguito al quale si proclamò la dottrina relativa a Maria, madre di Dio, con ciò individuandosi, ancor più implicitamente, la natura umana del Cristo. Nel 451 si tenne il Concilio di Calcedonia con cui fu condannato il «monofisismo», ma l’imperatore bizantino Zenone prese parte ai lavori con intenti volti a riaffermare la sua competenza in materia ecclesiastica e ciò accrebbe le divisioni con la Chiesa romana. I contrasti si intensificarono, poi con lo stesso Zenone il quale nel 482 pubblicò l’Henoticón – Editto di Unione – con cui si compose il conflitto fra Ortodossi e Monofisiti, tentando di introdurre ulteriori prerogative per il vescovo di Roma. A sua volta Giustiniano tentò di risolvere diplomaticamente il delicato problema con l’Editto dei tre capitoli (544) in cui, forse per suggerimento della furba imperatrice Teodora, amica dei Monofisiti, furono colpiti gli scritti di taluni vescovi ligi alle conclusioni calcedoniesi. La lotta con Roma fu così inevitabile, in quanto l’Occidente si mantenne cattolico, mentre l’Oriente avanzò in proposito una serie di distinguo. Giustiniano, allora, invitò papa Vigilio a Costantinopoli. Vigilio resisté con tenacia all’accettazione dell’Editto, fino a che non vi fu costretto con la violenza, e ciò introdusse cagioni di definitiva separazione.

I Bizantini allora si resero conto di aver assunto posizioni difficilmente difendibili. Cercò di porvi riparo, ma errando, Costante II , il quale venuto in Roma in piena espansione araba (663) e lanciato un appello a papa Vitaliano per cercare l’unità contro gli infedeli, finì per saccheggiare la città di oggetti d’oro e di opere d’arte, ripartendo in breve più isolato di quando non vi fosse giunto. Né il pontefice, né i Franchi e i Longobardi risposero così al suo appello tardivo e insincero. Si riaccese, quindi, la lotta con Roma in ragione del Monotelismo, finché si decise di tradurre a Costantinopoli papa Martino i, processato, orrendamente mutilato e morto da martire in esilio nel 665. Costantinopoli comprese allora d’essere stata troppo intransigente. Si inaugurò così a Bisanzio il VI Concilio ecumenico con cui l’Oriente cristiano, in funzione antiaraba, sancì la dottrina della compresenza in Cristo di due attività e volontà distinte, una divina e una umana, la seconda sottoposta alla prima (680-681). E, tuttavia, trascorse appena un decennio dal ritorno alla pace, allorché nel 682 Giustiniano II convocò il Concilio Quinisestio o Trullano, cosiddetto sia perché vòlto a chiarire le risoluzioni del V e del VI Concilio e sia perché si tenne nel palazzo imperiale in una sala a cupola – trullo – in cui si proclamò la superiorità del patriarca di Costantinopoli anche su Roma e si assunsero canoni contrari alle usanze occidentali, quali la negazione del celibato ecclesiastico. In questo modo furono vanificati i tentativi di coinvolgimento occidentale nella situazione bizantina.

Su questa già precaria situazione si sovrappose, altresì, la «lotta iconoclasta», inauguratasi nel 726 con l’emanazione di un decreto di Leone III l’Isaurico, inteso a proibire il culto delle immagini sacre di cui fu imposta la distruzione. Le reazioni cattoliche furono violente. All’esarca ravennate venne imposto di applicare l’editto nelle terre bizantine, ma a Napoli, a Ravenna, e specialmente a Roma si svilupparono ribellioni. In seguito a queste ultime, il re longobardo Astolfo sottrasse a Bisanzio Ravenna, poi affidata al papa da Pipino il Breve, re dei Franchi (754), nominato patricius romanorum: con ciò ci si avviò verso il potere temporale dei papi e si aprì la strada a un Impero occidentale contrapposto al bizantino. Nello stesso tempo si celebrò da parte orientale il Concilio di Hieria, voluto da Costantino V (753) per proclamare il culto delle immagini contrario alla dottrina cristiana. La lotta iconoclasta proseguì, poi, fino all’843, allorché, in pieno Impero carolingio, il papa impose la restaurazione completa del culto delle immagini. La convivenza tra Roma e Costantinopoli era però compromessa, tanto che un secolo e mezzo dopo l’imperatore orientale Michele III assunse su di sé il potere di deporre il patriarca Ignazio per sostituirlo con il laico Fozio. Con il suo avvento cominciò allora un aspro scambio di invettive fra la sede costantinopolitana e la romana sino a che nell’867, appellandosi alla cosiddetta disputa del filioque, relativa alla processione dello Spirito Santo dal Padre e dal Figlio voluta da Roma secondo un’interpretazione non letterale del Simbolo approvato a Nicea, lo stesso patriarca riunì un concilio a Costantinopoli e fece scomunicare papa Niccolò I (869-870). Pertanto si determinò un grave scisma fra le due capitali e il pontefice Niccolò I (858-867) riuscì a imporre la volontà di Roma creando le basi del primato politico del papato: con il che la Chiesa romana e l’Occidente volsero le spalle a Costantinopoli. Una volta di più motivi di profondo contrasto religioso furono in tal modo generatori di una millenaria, tuttora non risolta, frattura.



Uscita dal ventennio della guerra gotico-bizantina, Roma rimase prostrata dalle distruzioni, dalla carestia e dalla pestilenza. Ad iniziare una complessa opera di ricomposizione amministrativa ed economica, oltre che religiosa, fu Gregorio Magno, durante il cui pontificato (590-604) attività municipali ed ecclesiastiche si raccolsero nelle mani del papa.

Ma sulla lenta ripresa si abbatté come una folgore l’invasione longobarda, destinata a mettere in pericolo il papato e l’Urbe. Il vigore morale di Gregorio e dei successori tenne però lontani gli invasori che percorsero le terre italiane fino alle porte di Roma, ma non ebbero il coraggio di entrare in città. Il VII e l’VIII secolo, quindi, segnarono un generale regresso nella penisola e Roma perse abitanti, edifici e monumenti antichi pur se la presenza della Chiesa, decisa a cristianizzare templi pagani e costruzioni imperiali, salvò non poca parte di un centro abitativo, forse altrimenti destinato al più completo degrado.

La formazione del Ducato Romano d’impronta bizantina servì maggiormente al papa e ai vescovi che all’Impero costantinopolitano, più pronto a separarsi da Roma che a venirle in aiuto onde lenirne le difficoltà. Così gli Italici fuggiaschi si strinsero intorno alla Chiesa, al papa e ai suoi simboli: San Giovanni in Laterano, San Pietro, le basiliche paleocristiane, i cemeteria dei martiri delle persecuzioni, verso i quali convennero fitte schiere di «romei», soliti recarsi nella città dei martiri sin dalle più lontane terre della cristianità occidentale. Ciò introdusse qualche miglioramento nella vita cittadina cui dettero una certa spinta propulsiva i Franchi e l’Impero carolingio (800).

Ma nel IX secolo un nuovo pericolo minacciò la sede pontificia: i saccheggi e le incursioni dei Saraceni, spintisi a predare fino alle porte di Roma, ove devastarono San Pietro e San Paolo. Proprio in quel tempo però si manifestarono più compiutamente l’autorità e il prestigio del pontefice. Leone IV , infatti, un altro dei grandi vicari di Cristo tesi a incarnare la presenza della Chiesa medievale, promosse una lega delle città marinare tirreniche – Amalfi, Napoli e Gaeta – che, al comando di Cesario Console, nelle acque di Ostia vinsero la tracotante flotta saracena (849).

A prevenir l’effetto di nuove scorrerie, Leone IV circondò di una nuova cinta muraria, da lui denominata «leonina», la parte di Roma oltre il Tevere, compresa la basilica di San Pietro, che ne era priva. L’opera di Leone in favore della cristianità e di Roma fu continuata da un altro grande pontefice, Niccolò I (855).

Nello stesso periodo anche la basilica di San Paolo fu cinta da una possente muraglia destinata a proteggere l’altro grande tempio Romano allora esposto alla furia delle incursioni facenti capo agli infedeli. Ma la nuova cintura detta Giovannipoli ebbe minor fortuna della «leonina» e con il secondo millennio andò rapidamente in rovina.



Ripercussioni gravi ebbe sull’Italia e l’Occidente l’invasione vandalica della Sicilia, promossa da Genserico (440), impossessatosene fino al 476 quando, a nome di Roma, la riconquistò il magister utriusque miliciae, Odoacre. Così da quell’anno l’isola fece di nuovo parte dell’Occidente, allorché la precarietà della dominazione gota non l’indusse a volgersi, trovando rispondenza, verso Bisanzio (535) i cui militi allo sbarco furono salutati restitutores dell’infranto ordine imperiale. Dalla metà del VI secolo la Trinacria divenne pertanto un tema della Partis orientis.

Avvenimento significativo nel secolo successivo fu il temporaneo trasferimento della capitale imperiale da Costantinopoli a Siracusa (663) voluto da Costantino III (641), il quale intendeva riportare la capitale in Occidente per combattere i Longobardi e, pertanto, utilizzò la città di Ortigia come virtuale ponte di passaggio fra l’Oriente e Roma. Il dominio bizantino oppressivo e causa di regresso per la terra sicula durò circa tre secoli, nel cui corso mutarono sensibilmente storia e prospettive dell’isola.

Nell’827 gli Arabi dell’Emirato di Kerouan – tunisini – profittando della ribellione anticostantinopolitana del capo bizantino messinese Eufemio, sbarcarono sul suolo siculo, ove si stanziarono dopo decenni di guerra, culminati nell’877-878 con la resa di Siracusa, nell’870 con la conquista di Malta e nel 902 con la caduta di Taormina. La dominazione araba durò per più di due secoli introducendo motivi caratterizzanti della cultura e della civiltà islamica e, solo nel 1060, Roberto il Guiscardo e Ruggero d’Altavilla varcarono con navi cristiane lo stretto di Messina. Nel frattempo di lì e dalla Spagna partì una serie di incursioni, che resero precarie le condizioni delle popolazioni rivierasche. Colonie saracene si stanziarono a Frassineto, sulla Costa Azzurra e in Italia alle foci del Garigliano; nell’Adriatico s’impadronirono di Bari, giovandosi della complicità di un gruppo di rivoltosi antibizantini capeggiati da Melo.

Più in particolare va detto che Palermo si mantenne in certo modo forte in età romana e anche durante il periodo in cui l’isola mediterranea fu preda dei Vandali, mentre essa entrò in crisi allorché in Sicilia dominarono i Bizantini che spostarono la capitale in Siracusa per la sua posizione naturale destinata a mantenere in modo più saldo i rapporti dell’isola con Costantinopoli e con l’impero bizantino. Con l’avvento degli Arabi invece decadde la la bella Ortigia, mentre da allora Palermo rafforzò con Messina la sua vocazione di “ponte” verso la penisola italiana e le terre continentali in genere.

Se la presenza bizantina sembrò pertanto offuscare la prontezza e la vivacità italiane, gli Arabi ne risvegliarono il desiderio di autonomia e la gioia per le imprese ardimentose, lo spirito agricolo ed economico. Le vecchie città siciliane s’ingrandirono, mentre centri sino ad allora meno fiorenti, come quelli situati nella zona settentrionale dell’isola, ebbero un impulso che proiettò tutta la Sicilia verso l’Occidente e il cuore del Mediterraneo.



Fin dal IV secolo dalle foci della Schelda, della Mosa e del Reno, i Franchi si avventurarono verso il Sud. Nel V secolo il loro re Clodoveo conquistò la vecchia Gallia romana, poi nel 507 sconfisse a Vouillé i Visigoti che possedevano la Provenza, l’Alvernia, l’Aquitania e, oltre i Pirenei, tutta la Spagna e che, per l’impeto dei Franchi, si rifugiarono nella penisola iberica, ove si difesero dai Vandali e dalla potente nobiltà ispano-romana. Si costituì allora un regno nazionale visigoto dai caratteri statali e culturali definiti, rimasto in vita sino all’arrivo degli Arabi (711).

I Franchi, attraverso le dinastie dei Merovingi e successivamente dei Carolingi, conservarono il trono fino alla fine del secolo IX . Merito principale di Clodoveo, regnante fino al 511, fu l’aver concluso dopo la sua conversione un accordo con la Chiesa riservatasi l’attività sociale, culturale e pubblica mentre, in cambio, il sovrano mantenne il diritto di intervento nelle elezioni vescovili e nei concili. Il regno si divise presto in Austrasia a Nord-Est con capitale a Soissons e Neustria a Ovest con capitale a Parigi, governate da sovrani e «maggiordomi» rivali. Il sovrano più amato e capace fu Dagoberto (629-639), mentre dopo di lui si accelerò la decadenza. Così i «maggiordomi» o «maestri di palazzo» assunsero un ruolo significativo. Deboli e neghittosi i re – detti «fannulloni» – rimasero, invece, figure decorative.

A un certo punto nel 711 Carlo Martello, maestro di palazzo austrasiano, prese il potere, unificò i due regni e sconfisse gli Arabi a Poitiers nel 732. Nel 737 morì il merovingio Teodorico IV e il trono rimase privo di successore fino alla morte di Carlo Martello (741). Nel 743 i suoi figli Pipino e Carlo elessero sovrano Childerico III , il quale fu deposto da Pipino che rimase unico maestro di palazzo (751). Bisognoso dell’aiuto franco contro i Longobardi, nel 754, papa Stefano II lo incoronò re.

Ebbe inizio allora la dinastia carolingia, che rifulse con il successore di Pipino, Carlo, detto Magno per il suo grande valore. Egli in una lunga e fortunata serie di campagne militari (772-804) soggiogò Avari, Bavari e Sassoni sottomettendo l’eroe e condottiero Tassilone, conquistando le terre sino al Danubio, poi le province slave e danesi, mentre minor successo conseguirono le operazioni contro gli Arabi culminate nella sconfitta sui Pirenei, ove la retroguardia franca tradita dai Baschi fu quasi interamente distrutta a Roncisvalle (778). Tuttavia Carlo finì per impadronirsi delle terre sino all’Ebro e formò la Marca Ispanica (801), riunendo dunque un dominio esteso dalla penisola iberica all’Elba. Il primo intervento dei Franchi in Italia si ebbe con Carlo Martello, allorché papa Gregorio III , minacciato dall’espansionismo longobardo, chiese aiuto contro re Liutprando (712-744) che in principio, ma solo temporaneamente, venne bloccato dal papa, forte del suo prestigio più che per le sue armi.

In realtà i rapporti franco-longobardi erano buoni e ciò rendeva il papa isolato e alla mercé di Liutprando e dei Bizantini. Nel 741 divenne però pontefice Zaccaria, il quale ottenne dal sovrano barbaro una prima donazione di terre a Sutri e a Bieda (l’attuale Blera), destinate a formare il primo nucleo legalmente riconosciuto di quello che poi divenne il dominio temporale ecclesiastico. Divenuto re Astolfo (749-756), la situazione della Chiesa, dopo la conquista longobarda di Ravenna, della Pentapoli e la fine del dominio bizantino in Italia, apparve ancor più compromessa. Allora Stefano II accelerò lo sganciamento da Bisanzio, cercando anche di provocare una frattura tra Franchi e Longobardi, poi ampliata dai successori. Pipino il Breve, da parte sua, ascoltò favorevolmente le richieste papali, in quanto ciò gli assicurò l’ottenimento della corona.

Stefano II si recò in Francia ove fu accolto con onore e nel corso di due grandi assemblee espose i problemi della Chiesa romana ricevendo dal sovrano una promessa solenne di aiuto. Allora il papa, presso Laon (754) incoronò Pipino rex e patricius romanorum assicurando la trasmissibilità del titolo regale ai successori. In cambio il re con il patto concluso a Laon (754) promise di assegnare alla Chiesa le terre tolte dai Longobardi ai Bizantini. Manifestatosi inutile il tentativo di persuadere Astolfo alla restituzione dei territori in precedenza conquistati, Pipino scese così in Italia e vinse alle chiuse di Susa i Longobardi, che indietreggiarono fino a Pavia. Dapprima Astolfo accettò i patti consegnando alla Chiesa l’Esarcato, la Pentapoli e il Ducato Romano , ma, partito Pipino, riprese le armi contro Stefano giungendo sino a Roma. I Longobardi entrarono addirittura in San Pietro, a quei tempi ancora escluso dalle mura Aureliane e, pur non distruggendo il maggior tempio cristiano, lo sottoposero a un grave saccheggio. Il pontefice allora richiamò Pipino che sconfisse i Longobardi, costringendoli alla cessione dei territori e al pagamento di un tributo annuo ai Franchi (756). La sconfitta di Astolfo cominciò a stabilizzare in modo più completo il potere temporale dei papi e compromise il rapporto francolongobardo. Più tardi il re Desiderio (756-774), succeduto ad Astolfo, cogliendo con prontezza gli intendimenti di pace della vedova di Pipino, Bertrada, tessé una riconciliazione con i Franchi, fondata su mutui accordi matrimoniali: le sue figlie Desiderata e Gerberga sposarono Carlo e Carlomanno; Adelchi, figlio di Desiderio, sposò Gisela, sorella di Carlo.



L’intesa, vista di malocchio dal papa, durò tuttavia poco e la crisi precipitò allorché, alla morte di Carlomanno, il consesso dei nobili riconobbe monarca unico Carlo, il quale ripudiò Desiderata, detta Ermengarda (il dramma venne poeticamente rappresentato da Alessandro Manzoni nell’Adelchi) oltraggiando Desiderio, mentre papa Adriano i rifiutò ogni aiuto alla abbandonata consorte del re franco. Desiderio invase allora le terre papali; Adriano i invocò la difesa di Carlo che, sceso in Italia (773), conquistò Verona e Pavia. Desiderio venne catturato e Adelchi fuggì in esilio a Bisanzio.

Carlo confermò a papa Adriano la donazione di Pipino e prese per sé il titolo di re dei Longobardi. Questi ultimi conclusero la loro dominazione nella penisola, mentre il papa, rafforzato, entrava in possesso del Ducato Romano , di Perugia, della Pentapoli e dell’Esarcato. Indipendenti rimasero, invece, il Ducato di Benevento (Longobardia minore), le terre bizantine del Sud, la Sicilia e la Sardegna.

Nel 781 Carlo scese ancora in Italia e concluse in Europa altre campagne vittoriose da cui si originarono le Marche di Baviera, Austria, Jutland, Boemia, Carinzia. Infine, mediante trattati, ottenne dai Bizantini l’Istria, la Liburnia e parte della grande Dalmazia. Alla vigilia della fondazione dell’Impero d’Occidente si generò una situazione internazionale vòlta a favorirlo. Oltre che della conquista di terre e popoli, Carlo poté giovarsi della crisi bizantina. L’imperatrice Irene (797-802) infatti, pavida e mal consigliata, temendo di essere esautorata dal figlio Costantino VI,lo fece accecare e deporre con la violenza. Papa Leone III allora, colpito dalla vicenda, colse il destro per considerare deposta Irene, madre crudele, e vacante il trono imperiale, privato del legittimo successore.

Lo stesso Leone III (795) venne assalito e imprigionato dalla nobiltà laico-romana negli ultimi decenni in dissenso con l’eccessivo potenziamento del soglio di Pietro, ma riuscì, poi, a fuggire e a rifugiarsi presso Carlo. Si perfezionarono allora i precedenti accordi: il re avrebbe riportato Leone sul soglio di Pietro, il papa avrebbe coronato imperatore Carlo. Nell’autunno del 799 il sovrano entrò a Roma conducendo con sé Leone che, previo un complesso chiarimento purificatore, fu riammesso al pontificato. Questi, durante le funzioni natalizie in San Pietro, in ricompensa, impose al re franco la corona imperiale. Carlo, infatti, era inginocchiato con la famiglia, nel corso della messa, presso l’altare maggiore e Leone gli pose allora sul capo una corona d’oro e gli impartì la solenne benedizione, mentre il popolo Romano presente nel tempio lo salutò per tre volte secondo la formula dell’acclamazione imperiale: «a Carlo Augusto, piissimo, da Dio coronato grande e pacifico imperatore Romano , vita e vittoria». Il racconto del grande evento è riportato dal Liber Pontificalis e dalla Vita Karoli di Eginardo.



L’estensione del nuovo Impero che fu denominato sacro e Romano , per evidenziare il suo rapporto con la Chiesa oltre alla sua tradizionale matrice romana, era enorme. Subito a Carlo si manifestò una serie di problemi quasi insormontabili per controllare i possedimenti e per esercitare un’effettiva autorità tesa a frenare le naturali tendenze disgregatrici. Il compito era immane e, con notevole impegno, egli riuscì in buona parte ad attuarlo. Per far ciò, facendo leva soprattutto sulla terra, dovette procedere a una suddivisione sia del potere centrale sia della sua grande compagine territoriale da allora ripartita in 350 contee. Minori successi conseguirono, invece, i successori, fino a che non si giunse a una suddivisione dei troppo vasti domini e del potere centrale in tre regni. Carlo operò la prima menzionata suddivisione dell’Impero in 350 contee, ognuna governata da un conte, direttamente dipendente dall’imperatore. Le terre di frontiera, poi, presero il nome di marche. Furono, quindi, nominati i missi dominici, funzionari di Carlo, con l’incarico di visitare le varie contee, riferendo allo stato centrale su problemi e disfunzioni. Spesso, tuttavia, i «missi» si lasciarono corrompere e il loro intervento si rivelò, pertanto, scarsamente risolutivo.

Si elessero allora funzionari appartenenti spesso alla nobiltà, i quali mantennero un rapporto più stabile con il potere imperiale: nacquero così i vassi dominici, ossia i vassalli, strettamente fedeli al sovrano. Questi concedeva loro la terra da lavorare – il beneficium – in cambio di un giuramento di fedeltà. I territori avuti in affidamento non potevano trasmettersi agli eredi ma, alla morte di colui che li aveva ricevuti, tornavano all’imperatore che poteva disporne o dandoli agli eredi del fidelis – se si era rivelato veramente tale – o ad altri vassalli. In seguito a ciò si verificarono gravi tensioni sociali, parzialmente risoltesi nell’877, quando la feudalità ottenne da Carlo il Calvo, con il capitolare di Quierzy, l’ereditarietà dei feudi maggiori, mentre, dopo oltre un secolo e mezzo, nel 1037, Corrado II il Salico concesse l’ereditarietà anche dei feudi minori.

Comunque, fin quando i feudi non divennero trasmissibili, i «missi» costituirono un’abbastanza salda struttura in mano agli imperatori che riuscirono a inserirsi pesantemente nell’economia della società mediante il rafforzamento del sistema vassallatico beneficiale. Su tali ben congegnati princìpi, dapprima ben funzionanti, si fondò un vero e proprio sistema per alcuni secoli vivo e vitale che prese il nome di società feudale, giacché sul «feudo» o fondo terriero si articolò la vita delle campagne, quindi dell’Impero in gran parte basato sulla territorialità e sull’agricoltura.

Ogni feudo risultò formato di fondi signorili, dipendenti direttamente da feudatari laici o ecclesiastici e di terre massariciae, lavorate dai coloni. Questi, poi, oltre che alle zone di loro pertinenza, dovevano badare anche al «fondo dominicale» con l’obbligo delle corvées, destinate ad aggravare la fatica dell’agricoltore. In tal modo i servi e i coloni, pur se non considerati veri e propri schiavi, erano rigidamente legati alla terra su cui vivevano in regime di servitù della gleba. I feudi erano organizzati autarchicamente e, anche se la compravendita di determinati prodotti, specialmente di lusso, non venne mai meno (di qui l’organizzazione di fiere e mercati stagionali, mensili, settimanali, e tenuti in occasione della festa del santo patrono), gli scambi avvennero talvolta in natura e ci si servì di quanto produceva il feudo o curtis.

La società costituitasi con Carlo Magno è stata paragonata a una piramide. Al vertice c’era l’imperatore; i conti, i marchesi, i vescovi e i nobili divenuti grandi vassalli. Essi subinfeudarono parte dei loro fondi ad altri chiamati valvassori. Questi, a loro volta, li affidarono in parte ai valvassini. Alla base della scala sociale vi erano i cavalieri o milites, di famiglia feudale, ma senza feudo. Al di sotto ancora si trovavano i liberi residenti in città, dediti al commercio, all’artigianato, alle professioni liberali. Infine c’era il clero e, per ultimi, vennero collocati i servi della gleba, oltre ai quali rimase un buon numero di veri e propri schiavi ai quali il Cristianesimo aveva reso meno gravosa la situazione, senza tuttavia mutarne lo stato giuridico.

I mercanti godevano di una condizione non priva di privilegi e di immunità, ma la base vera del potere fu nella terra e nella sua gestione economica. Per tenere l’ordine e intensificare le campagne militari l’imperatore si servì di un esercito, anch’esso organizzato su base vassallatica: cioè ogni vassallo forniva al sovrano un certo quantitativo di «uomini d’arme» e di mezzi. V ’erano, poi, i milites di leva raccolti in occasione delle campagne militari, i quali, per solito, si riunivano una volta l’anno, forse a partire dal 756 e la mobilitazione aveva luogo in maggio, allorché l’abbondanza dell’erba consentiva di nutrire più facilmente i cavalli: di qui la denominazione di «campo di maggio».

I milites erano armati di lance, scudi, archi e frecce. Più importanza ebbe la cavalleria, armata oltre che nel modo consueto anche di spada lunga e corta a un solo taglio. La cavalleria leggera era dotata di frecce, mentre la cavalleria pesante ebbe una corazza di cuoio e metallo, elmo, barbuta e schinieri. Il costo dell’armatura era elevato e raggiungeva anche 40 soldi, cifra con cui potevano acquistarsi fino a 20 mucche. Accanto alla cavalleria V ’era infine la «scara», una compagnia di armati scelti che costituiva la guardia del re.

È difficile dire quante unità componessero l’esercito carolingio, ma forse non siamo lontani dal vero ipotizzando fra cavalieri e fanti, uomini d’arme e del seguito, circa 15 mila persone, un numero a quel tempo, invero, enorme. Con uomo d’arme – va chiarito – si denominò un complesso di due armati con tre cavalli, ossia il soldato vero e proprio accompagnato dall’attendente. In dotazione, a ognuno dei due si dava un cavallo cui si aggiunse una terza cavalcatura destinata al cambio di emergenza. Pertanto, un corpo di 200 uomini d’arme, era costituito di 400 militari e 600 cavalli.

Come si vede, l’organizzazione dell’Impero carolingio fu complessa, accurata e si rafforzò con il Feudalesimo con cui il Medioevo poté considerarsi definitivamente nato e consolidato. Infatti, mentre a Costantinopoli si perpetuava la tradizione romana e in Oriente e sul Mediterraneo dominavano gli Arabi, l’Occidente cristiano costituì una nuova compagine politica, in cui la Chiesa e la religione rappresentarono con l’imperatore i poteri maggiori. Mentre all’Impero spettò lo sviluppo economico e sociale, alla Chiesa e ai chierici toccò quello di tramandare l’antica cultura tramite le scuole vescovili, le abbazie, gli scriptoria, le biblioteche.



Con l’incoronazione avvenuta nel giorno di Natale dell’800 sembrò che Carlo Magno stabilisse un rapporto quasi feudale col papa ritenendolo a lui superiore, poiché gli aveva imposto la corona; ma, alla morte dell’imperatore (814), i suoi successori cercarono di capovolgere la situazione influendo direttamente sui pontefici e la loro elezione. Contro i due poteri congiurarono, poi, le forze particolaristiche, ingigantitesi e tese a scardinare un ordine costituito a loro spese e che essi volevano infrangere. Perciò lo sviluppo del grande stato nato in Roma, divenuta di nuovo con l’800 centro politico di eccezionale importanza, rimase largamente legato a Carlo e alla sua gigantesca figura.

Nell’814 Ludovico il Pio, unico figlio superstite e successore naturale del primo imperatore, prese la corona cercando di continuare l’opera del padre. Purtroppo, però, egli fu costretto a prendere le armi contro i suoi stessi figli: Ludovico II , Pipino e Lotario in rivolta per le vicende della successione in seguito alle rivendicazioni di Bernardo, figlio di Pipino, fratello di Ludovico il Pio. La successione fu vieppiù complicata dall’intento imperiale di portare al trono anche il quarto erede, Carlo – il futuro Carlo il Calvo – nato dalle seconde nozze di Ludovico con Giuditta, figlia di Guelfo di Baviera. La morte, tuttavia, sistemò temporaneamente le cose: Bernardo spirò nell’818, Ludovico il Pio nell’840 e Pipino nell’838. Rimasero così Carlo, Ludovico e Lotario, i quali si divisero l’Impero: a Carlo andò la parte franca, a Ludovico la tedesca, a Lotario quella intermedia, formata da territori d’incerta assegnazione linguistica, quindi difficilmente affidabili a Carlo o a Ludovico (Alsazia, Lorena, futuri Paesi Bassi e parte della penisola italiana). Il tutto prese il nome di Lotaringia. Tale assetto, determinatosi con il trattato di Verdun, costituì l’abbozzo di un’Europa capace di rispondere a esigenze politiche, economico-sociali e culturali. In ciò, pertanto, risiedono la grandezza e la complessiva attualità dell’esperienza carolingia che ci riguarda, in quanto lascia intravedere successivi motivi di incontro e di scontro, di trattati e di guerre destinate a sconvolgere per oltre un millennio, fino alla metà del nostro secolo, l’intero continente.

Dopo ripetute discordie, suddivisioni e conflitti, seguiti al trattato di Verdun (843), l’Impero tornò a unirsi fra l’879 e l’887 con Carlo il Grosso. Egli però non ebbe la forza dell’avo, né riuscì a domare il potere dei feudatari dai quali fu deposto nell’888, un anno prima della morte. Con quella data e alla conclusione del IX secolo ebbe così luogo il definitivo smembramento dello stato carolingio e le tre grandi regioni che lo componevano finirono sotto lo scettro di sovrani diversi, anche se discendenti di Carlo Magno. In Francia regnò Oddone, conte di Parigi, in Germania con Arnolfo di Carinzia si riannodarono le fila delle successive espressioni imperiali incarnatesi nella Translatio imperii, che vide sul trono carolingio esponenti della nobiltà germanica. In Italia, Berengario, marchese del Friuli, costituì le basi di quel che venne denominato regno italico.

Ma le future Francia, Germania, Italia, costituenti la parte preponderante del nuovo assetto, giacquero in preda al caos mentre si susseguirono assalti e le ultime, crudeli invasioni di Normanni, Arabi, Ungari e Slavi. Quell’epoca pertanto fu per molteplici aspetti una delle più torbide e delle più drammatiche della nostra storia, mentre la debolezza, la povertà e la divisione delle popolazioni prive di governanti e di direttive resero difficili la difesa, la riscossa e la liberazione delle zone colpite.



I Normanni o uomini del Nord, originariamente scandinavi, conservavano costumi barbarici, talvolta sacrificavano vittime umane al dio Odino ed erano insofferenti dell’autorità politica e militare, ma avevano acquisito buona conoscenza dei mari e della navigazione. Infatti, sulle loro imbarcazioni snelle e appuntite, perché fendessero agevolmente i flutti, avevano esplorato il Mediterraneo e l’Atlantico giungendo, indubbiamente senza averne consapevolezza, fino alle coste dell’America. Qua e là saccheggiarono porti e città, uccidendo e conquistandosi la fama di crudeli pirati: tale è appunto l’originario significato del nome di Vichinghi. Nel Tirreno non risparmiarono le coste italiane: assediarono e depredarono Luni, scambiata per una città più grande – forse Roma –; risalirono il corso dei fiumi europei insinuandosi all’interno della Germania e dei Paesi Bassi. Cinsero d’assedio Parigi, messa quattro volte a ferro e fuoco da orde risalite lungo il corso della Senna. Il massacro terminò quando, stanziatisi sul corso inferiore della Senna, essi formarono uno stato che il re di Francia, Carlo il Semplice, concesse loro (911) con a capo Rollone che divenne duca di Normandia.

Completata la conquista siciliana, gli Arabi assaltarono ancora coste italiane, francesi, bizantine, portando ovunque, specialmente a Creta, Cipro, Sardegna e Corsica, distruzioni e morte e catturando giovani, donne e uomini, avviati sui mercati degli schiavi. La situazione non migliorò, fino a quando non si organizzò una controffensiva capeggiata da papa Giovanni X, dal re d’Italia Berengario i e dai principi di Capua, Salerno e Benevento, i quali nel 915 scacciarono dal Garigliano i Saraceni.

Gli Ungari, spintisi dal fiume Ural fino all’Europa, furono sfruttati dai Bizantini contro i tracotanti Bulgari e, poi, minacciarono la stessa Bisanzio. Quindi si stanziarono in Pannonia, occuparono la Moravia, poi invasero il Veneto, la Lombardia, il Piemonte, l’Emilia; nel meridione sottoposero le coste pugliesi a un primo terribile saccheggio (947). Ovunque portarono il terrore, tanto che il loro nome, malamente storpiato, fu tramandato in Francia con il termine ogre, in italiano divenuto orco. Anche contro di loro si organizzò una resistenza che incontrò il primo successo con Enrico I l’Uccellatore (933), capostipite dei Sassoni. A vincerli definitivamente fu però Ottone i a Lechfeld, presso Augusta (955). In seguito, come unico popolo appartenente al ceppo ugro-finnico del bacino superiore del Volga (ebbero il nome di Uniguri perché confederati con questo gruppo di Turchi) e di lingua non indo-europea, si fermarono presso il Danubio meridionale e, convertitisi al Cristianesimo, fondarono il regno di Ungheria con re Stefano, detto il Santo (995).

Infine fra gli Slavi che avevano formato il potente regno di Moravia, di cui fu re Svatopluk, si insinuarono i Variaghi, giunti fino a Novgorod e Kiev a porre le basi dello stato russo.



Dopo la deposizione di Carlo il Grosso, re d’Italia divenne Berengario, marchese del Friuli, esautorato nell’894. Alla fine del IX , inizio del X secolo, ebbe luogo l’infelice tentativo di Arnolfo di Carinzia, il quale volle cingere la corona imperiale impostagli da papa Formoso (896). Il gesto del pontefice suscitò risentimenti che generarono le vendette della famiglia di Ageltrude e di Lamberto di Spoleto, i quali, approfittando dell’allontanamento di Arnolfo, scatenarono una feroce reazione. Morto Formoso, al soglio di Pietro fu eletto Stefano VI ; ma ciò non placò Ageltrude che intese addirittura istruire un processo al defunto pontefice il cui cadavere, tratto dal sarcofago e rivestito dei paramenti sacri, venne sottoposto a giudizio sommario ed esposto al ludibrio del popolo. Così, emesso un verdetto di condanna in quel che fu denominato lugubremente «Concilio del cadavere» (897), fu dichiarata nulla l’elezione papale di Formoso e di conseguenza vennero invalidati tutti gli atti compiuti dal pontefice, il cui corpo fu trascinato da una folla fanatica per le vie di Roma e quindi gettato nel Tevere. La storiografia recentemente ha voluto in parte scagionare la “maschia” Ageltrude dalla completa responsabilità del processo, celebrato quando ella non era neppure presente a Roma. Resta però fondamentale il suo intervento in uno degli eventi più macabri e sconvolgenti dell’età medievale. A Berengario, divenuto padrone del Regno italico, si opposero allora Rodolfo di Borgogna e Ugo di Provenza. Quest’ultimo, sposando Marozia, vedova di Alberico di Spoleto, figlia del senatore Teofilatto e di Teodora contessa di Tuscolo, diventò arbitro della politica romana. Ma Alberico, figlio di Marozia, contrario a questa unione, alla testa dei rivoltosi scacciò dall’Urbe il provenzale, assumendo il titolo di senatore e principe dei Romani. Perseguirono, poi, il programma di conquista di Ugo, Berengario d’Ivrea e il figlio di Ugo, Lotario.



Privata del potere raccolto nelle mani dei Carolingi, la monarchia francese apparve quasi inconsistente. Però, alla fine del X secolo, Ugo Capeto inaugurò una serie di sovrani che, con rami diversi, si tramandarono la corona fino alla Rivoluzione francese. Più apprezzabile la consistenza della monarchia inglese con Alfredo i il Grande (871-899) che protesse le sue terre dai Normanni già stanziatisi nel Danelow, ossia nel centro dell’isola, e fondò il predominio britannico sui mari, poi con Edgardo il Pacifico che organizzò la monarchia stessa secondo un rudimentale schema feudale. Verso la fine del X secolo attacchi congiunti di re norvegesi e danesi resero precaria la situazione inglese e il più forte di quei regni – il danese – al tempo di Sven (985-1014), dopo la conquista della Scandinavia e dell’Islanda, oltre che di parte della Finlandia meridionale, riprese la sua espansione in Inghilterra. Il figlio di Sven, Canuto il Grande, completò la conquista dell’isola e nel 1016 fu coronato re a Londra. Più solida fu, invece, la condizione dei popoli orientali. Forti erano gli Arabi, che si divisero il potere con l’Impero bizantino. Quest’ultimo con Niceforo Foca e Giovanni Zimiscè fu in grado di aumentare la sua espansione politica.



Caposaldo attorno a cui si ricompose l’Occidente fu la ricostituzione del Sacro Romano Impero con la famiglia degli Ottoni. Nel 936, infatti, salì al trono di Germania Ottone i il Grande, figlio di Enrico I l’Uccellatore, fondatore della dinastia Sassone. Giunto al trono ventiquattrenne, energico e di buon senso, Ottone i consolidò il potere conferendo a fiduciari la dignitas di Conti palatini, una sorta di missi regi incaricati di sorvegliare duchi e conti e di amministrare i beni della corona difendendone i diritti: Ottone, inoltre, sottrasse ai laici, quando la detennero, l’amministrazione dei beni ecclesiastici, trasferendola al potere centrale e interferendo persino nella nomina dei vescovi e degli abati. Così la Chiesa divenne una leva di potere agli ordini del sovrano. Ottone se ne servì per creare uno stato conforme all’immagine dell’Impero carolingio. In merito alla territorialità egli riuscì a unire solo Germania e Italia e con lui l’Impero assunse carattere germanico. Ma, pur se limitato, questo fu l’unico mezzo per realizzare la contrapposizione di un potere ben delineato al disfacimento particolaristico e ai barbari.

La posizione raggiunta in Germania consentì al sovrano di ampliare i suoi domini con territori tolti a Danesi, Boemi e Slavi e gli permise di interferire negli affari della Francia, della Borgogna e di inserirsi nelle vicende italiane. A offrirgliene l’occasione, alla morte di Lotario II , figlio e successore di Ugo di Provenza, fu il dissidio sorto tra la vedova Adelaide e Berengario II (950-961). Adelaide chiese aiuto a Ottone che, sceso in Italia, sconfisse Berengario, entrò in Pavia per proclamarsi re d’Italia e celebrare le nozze con Adelaide (951). Inoltre passò dalla sua parte anche papa Giovanni XII , che invocò Ottone contro la politica espansionistica di Berengario. Dieci anni dopo la sua prima discesa, Ottone rientrò in Italia ove, sbaragliato l’esercito berengariano, fece il suo ingresso in Roma, ricevendo la corona imperiale (962).

Certo l’Impero ottoniano differì dal carolingio oltre che per l’aspetto territoriale, per i rapporti stabilitisi fra stato e Chiesa. Al pari di Carlo Magno, Ottone volle allearsi con il papa, spinto da motivi in prevalenza pratici e anche dalla situazione di profondo turbamento della Chiesa, compromessa dalla condotta non del tutto esemplare di tanti sacerdoti e monaci, contro cui però reagirono altri monaci e vescovi desiderosi di rigenerare il costume sacerdotale: a tale scopo il duca Guglielmo di Aquitania fondò un monastero benedettino in Cluny (910), divenuto, poi, un centro della riforma monastica. Anche i pontefici non furono in quel tempo fra i migliori e Ottone si dispose pertanto a rinnovare il papato; avendo constatato, peraltro, che papa Giovanni, circondato di avversari, era debole per sostenere la politica imperiale, decise di deporlo sostituendolo con Leone VIII . Quindi si fece giurare dai Romani che in occasione delle successive elezioni papali avrebbero chiesto la conferma imperiale. In seguito, infatti, egli ebbe un peso determinante nell’elezione diGiovanni Xiii. Nel meridione Ottone i incontrò l’imperatore di Bisanzio, Giovanni Zimiscè, e aprì prospettive di alleanza concludendo le nozze fra il proprio figlio Ottone II e Teofane, nipote del monarca bizantino (972). Succeduto presto al trono imperiale, il giovane Ottone II visse un’esistenza difficile per i dissensi fra la corte e gli ambienti ecclesiastici. Per contrastare la riscossa musulmana Ottone sconfisse i Saraceni a Crotone ma poi cadde in un’imboscata a Stilo (982). L’anno successivo morì, lasciando il trono a un fanciullo di tre anni, Ottone III , per il quale assunsero la reggenza la madre Teofane e, poi, la nonna Adelaide. L’educazione del sovrano fu influenzata da elementi bizantini e germanici contemperati dall’atmosfera romana, rilevante per la formazione del giovane. Infatti, l’aurea Roma doveva diventare secondo lui il centro dell’Impero da estendersi da Oriente a Occidente e, dal centro del nuovo stato, papa e imperatore si sarebbero mossi per pacificare i fedeli guidandoli verso Dio. Sentitosi un vero imperatore Romano , Ottone III manifestò tendenze in questo senso pur nella scelta del nome di papa Silvestro II , da lui in tal modo denominato in ricordo del primo Silvestro, il battezzatore di Costantino, con ciò dando la sensazione che pure l’imperatore, il quale aveva scelto quel nome, si sentisse a sua volta un novello Costantino. La nuova splendente reggia alle pendici del Palatino fu dimora del giovane sovrano in cui albergarono la dedizione devota alle pratiche religiose con l’ammirazione per le raffinatezze bizantine e per la romanità. Il figlio di Ottone II e di Teofane e nipote di Adelaide si sentì dunque un vero imperatore Romano . Egli difese la Chiesa e le fondazioni monastiche e represse gli oppositori, tanto da far uccidere il Romano Giovanni Crescenzio, discendente dai conti di Tuscolo. A ventidue anni tale inconsueto monarca morì improvvisamente quanto misteriosamente (1002).

Giunti alla fine del X secolo, superati i pericoli delle invasioni, riaffermatasi l’autorità imperiale, mentre presero vita i primi simulacri di Stati nazionali, dalla Scandinavia alla Francia, all’Inghilterra, alla penisola iberica, ove con Alfonso III il Grande già si ponevano le premesse della reconquista antiaraba, cominciarono a intravvedersi gli albori della nuova Europa. Le città riattarono le mura, alzarono i campanili e le torri svettanti verso il cielo. Cessata la paura dominante nella prima metà del secolo, una progressiva ripresa della vita s’affermò vittoriosa sulla morte. Sopravvenne un sensibile aumento demografico e, per dir meglio, oltre a un fenomeno di aumentata natalità si registrò una diminuzione di mortalità che riportò vigore in contrade dianzi abbandonate. Si ebbe bisogno di manodopera nei campi deserti, ma i terreni estesi e disponibili a ricevere il seme nella zolla per rendere abbondanti frutti costituirono la premessa di un’epoca in cui vita e lavoro si sarebbero svolti fra meno difficoltà. Altro fenomeno di passaggio a una nuova epoca fu la formazione di lingue, non più latine e non ancora romanze, e quello altresì della commistione di termini vecchi e nuovi. Si pensi al «Placito di Capua» con cui uomini della terra cassinese attestarono che appezzamenti di terreno appartenevano all’Abbazia di San Benedetto, prima che i monaci fossero scacciati dai Saraceni. In questo quadro ripresero lentamente le attività, circolò più denaro, si rinnovò la vita nelle campagne e nelle città.



Sul secolo XI il giudizio è concorde, in quanto nel suo ambito si manifestarono rinnovamento e ripresa della vita nell’Occidente. L’espansione spirituale e artistica, economica e sociale, politica e culturale si espresse lungo quattro direzioni: potenziamento delle campagne e dell’agricoltura; scoperta di nuove tecniche per migliorare il lavoro e la produzione; ripresa e incremento dei commerci; sviluppo di iniziative politiche e rinascita cittadina. Con l’aumento della popolazione si ripopolarono le campagne, si dissodarono terreni, si prosciugarono paludi, si scavarono canali, si tracciarono strade, si piantarono alberi, disboscando foreste. Lavori di dighe sul Mare del Nord guadagnarono nuove terre all’acqua, mentre contadini tedeschi e olandesi coltivarono le Terrae novae di Fiandra. Egual fenomeno si verificò nella pianura padana. Edifici e terreni di comuni proprietà presero allora nome di curtes. Mansus venne chiamato il podere sul quale lavorò una sola famiglia. Il contadino si chiamò massarius (ancora oggi in Sicilia si usa il termine “massaro”). Le condizioni di lavoro si registrarono allora in un contratto detto livellum o libellum, denominato così in quanto costituito da un piccolo libretto di due facciate. Il signore dette la terra al contadino per tre generazioni, quindi per un secolo circa. In cambio della stabilità, il contadino si impegnava a costruirsi la casa, a migliorare il terreno con l’obbligo di cedere al signore una parte del raccolto, talora accompagnata da un canone in denaro. L’economia agraria fu allora consentanea alla realtà economico-sociale del tempo e assicurò una vita meno precaria a quanti vissero sulla terra, ma costrinse il contadino a un duro lavoro, sebbene gli offrisse in cambio sicurezza e difesa in caso di minacce, elemento importante questo in un’epoca d’assenza dello stato e di enti assistenziali. Le colture più diffuse furono grano, cereali minori, vite e lino; si registrò, poi, un’intensificata coltivazione dell’ulivo. In prevalenza i ceti inferiori si alimentarono di grano, erbaggi, legumi, frutta, vino; i più agiati fecero uso anche di carni, cacciagione, pesci. La conseguenza principale della trasformazione del mansus fu l’assorbimento della pars dominica nella pars massaricia. In poche generazioni il mansus, specie in zone ove non si lasciarono i terreni solo al figlio maggiore, ma si procedé alla suddivisione fra tutti gli eredi, perse l’originaria unità, fino a polverizzarsi. Solide famiglie di proprietari terrieri stanziatesi in campagna un secolo prima per timore dei barbari videro diminuiti i loro possedimenti, fino a trovarsi allontanate dalla terra per rientrare in città. A loro volta contadini e servi, liberati dai padroni o sottrattisi alla schiavitù con la fuga, si riversarono nei centri urbani: così dalla dissoluzione del feudo nacquero la ripresa cittadina e più tardi la formazione del Comune.

Il miglioramento della produzione agricola derivò dal fatto che nell’XI secolo si introdussero strumenti di lavoro capaci di alleviare la fatica dei contadini, consentendo un più completo sfruttamento della forza degli animali da lavoro. I Normanni, per esempio, introdussero in Francia e nell’Occidente l’uso del collare rigido per i cavalli da tiro che in precedenza trascinavano il carro per mezzo del timone. I carri muniti di una stanga coronata da un pezzo di legno perpendicolare erano poggiati al petto del cavallo. In precedenza il cavallo spingeva il carro con la briglia al collo e non poteva sopportare un carico pesante, pena il soffocamento. Il passaggio dalla trazione iugulare a quella pettorale migliorò, invece, il trasporto di merci. In quegli stessi anni si prese l’abitudine di ferrare i cavalli che, con lo zoccolo aderente al terreno, mantennero più facilmente un buon trotto. Invenzione importante fu il mulino ad acqua che sostituì i mulini a macina dell’età romana e preromana, azionati da cavalli, muli, asini, oppure da schiavi. Con la fine del secolo dal mondo orientale giunse l’invenzione del mulino a vento, utilizzato nelle grandi pianure dell’Europa del Nord battute dai venti. Tra le innovazioni menzioniamo gli aratri, non più in legno ma in ferro, la galea, nave a ponte unico, allungata e munita di sperone, più rapida e leggera delle vecchie imbarcazioni e – fra le più significative – l’applicazione di un pedale al telaio per sviluppare l’industria della tessitura.

Fenomeno considerevole fu la ripresa dell’attività commerciale. Certo, pur nell’alto Medioevo, nonostante la tendenza a produrre in curtis, v’erano prodotti acquistati fuori, come stoviglie, tegole, spezie, vetri, profumi, sete, gioielli d’oro e d’argento. Tuttavia i commerci s’intensificarono dopo il Mille e nelle città i mercanti assunsero posizione di rilievo e passarono a svolgere di luogo in luogo la loro attività in ogni zona del continente. Fra i centri più vivaci risultarono quelli gravitanti attorno al Baltico e al Mediterraneo. Nella pianura padana e attorno a Venezia si svilupparono importanti vie di traffico, volte a congiungere Oriente e Occidente. Mari e fiumi furono solcati da imbarcazioni mercantili spesso insidiate dai pirati. Le vie di terra erano relativamente più sicure, ma scomode e lunghe, percorse a cavallo o a piedi con preziosi carichi dai mercanti che per il loro girovagare vennero chiamati in inglese antico «piede polveroso». Nell’XI secolo si vende e si compra di tutto; oltre agli articoli di mercato locale quelli del commercio internazionale: le spezie, essenze ed erbe medicinali, avorio, oreficeria, specchi, broccati, sete, pellicce, cosmetici, armi. A parte va considerato il triste carico degli schiavi, allora fiorente, organizzato con scali dislocati da Bisanzio a Cordova, da Marsiglia a Verdun, da Venezia a Vallenstadt, alla Sicilia. Spesso i mercanti erano «uomini nuovi» intenti a far fortuna accumulando denaro e perciò furono mal visti in un’età come la medievale, in cui non si ritenne onesto guadagnar troppo mercanteggiando e soprattutto prestando danaro a usura. Anzi, poiché ai cristiani era fatto divieto di effettuar prestiti a interesse, il mestiere di usuraio venne praticato spesso da ebrei. Proprio per salvarsi l’anima oppressa dai rimorsi nati da un accumulo di guadagni illeciti, spesso gli uomini dediti alla mercatura, in punto di morte lasciarono vistosi patrimoni (donazioni pro anima) a chiese ed enti ecclesiastici. Il commercio, comunque, contribuì a incrementare la ripresa economica, gli scambi, i contatti fra i popoli, la cultura.

Il fenomeno della rinascita cittadina non fu prevalentemente italiano, in quanto l’Italia anche prima del Mille conservò centri urbani piuttosto vitali. Diversamente nelle altre regioni continentali V ’era una quantità di borghi spopolati che con l’XI secolo si ampliarono mentre si fondarono città nuove. La città nacque di solito come località, cinta di mura, elevatasi alla confluenza di due strade, presso le rive di un fiume o del mare. Ci si è chiesti quando una località si trasformi in città e se nella sua denominazione influiscano la grandezza e il numero degli abitanti; comunque, essa può definirsi veramente tale quando vi convivano ceti e categorie diverse: commercianti, artigiani, intellettuali, operai, religiosi, professionisti. Nell’XI secolo si distinsero quattro tipi di centri urbani, detti di recinto se sorti attorno a una fortezza o ente religioso, agrari se al centro di grandi signorie territoriali dominate da proprietari terrieri, di mercato, siti in prevalenza in Scandinavia, Germania, Frisia, o industriali se traevano guadagni da impianti portuali, miniere o altro. Dopo il Mille si rialzarono le mura abbattute, si costruirono case specialmente fuori le mura, nel suburbium, ove si raccolsero servi fuggiti dai feudi o artigiani. Le nuove aggregazioni ebbero il nome di borghi e burgenses si chiamarono gli abitanti. Lo sviluppo cittadino dette luogo a iniziative civili ed economiche per esempio in centri marinari come Amalfi, Napoli, Gaeta, Bari, Brindisi, distintisi nella lotta contro i Saraceni e affermatisi nel commercio. Venezia cercò di dominare l’Adriatico quando il doge Pietro Orseolo II nell’anno Mille scacciò i pirati Narentani dagli anfratti della costa dalmata. Si affermarono Pisa e Genova, sedi di associazioni giurate di cittadini dette «compagne». Pisani e Genovesi liberarono la Sardegna dagli Arabi (1015), compirono spedizioni a Cartagena e a Bona (1034); a Palermo (1063) predarono marmi preziosi utilizzati nel sontuoso duomo di Pisa. Del secolo successivo fu la conquista delle Baleari e su queste iniziative locali poggiarono le fondamenta della civiltà comunale. Pertanto, tale attività spesso vivace e movimentata, a volte convulsa, si estrinsecò, come appare chiaro, in un nuovo, forte potenziamento delle attività marinare. I secoli dell’alto Medioevo furono invece contrassegnati da una perdurante mancanza di confidenza con le maggiori vie d’acqua. Uno dei momenti della rinascita passò d’altra parte attraverso una promettente ripresa di viaggi, di traversate, e tramite l’utilizzo di vecchie e nuove rotte che riavvicinarono terre e paesi nel primo millennio fortemente distinti e distanti fra loro.



Dopo un periodo di torbidi successivo alla morte di Ottone III si spense, con Enrico II , la dinastia di Sassonia (1024). La successione cadde allora su Corrado II il Salico, della casa di Franconia. A dargli la corona regia fu l’arcivescovo milanese Ariberto d’Intimiano, mentre a Roma il papa Giovanni XIX lo incoronò imperatore (1027). Dopo una spedizione nel Mezzogiorno Corrado lasciò l’Italia affidata, con il vicariato, all’arcivescovo Ariberto. La morte di Rodolfo III di Borgogna (1032) offrì all’imperatore la possibilità di conquista delle terre borgognone. Tuttavia, se territorialmente Corrado poté dirsi forte, non altrettanto lo fu all’interno dell’impero per la lotta tra i feudatari maggiori e i minori. Con gli anni Ariberto si rafforzò poiché i «capitanei» – detentori dei feudi maggiori detti in capite – passarono al suo seguito, mentre i feudatari minori si schierarono con l’imperatore. Così l’accordo tra Corrado e Ariberto si trasformò in ostilità. Nell’intento di favorire i minori contro Milano, Corrado concesse loro l’ereditarietà dei feudi (1037). Ciò, tuttavia, tornò a vantaggio dei valvassori e non di Corrado II , in quanto i feudatari, una volta ottenuti gli ambiti riconoscimenti, ebbero interesse a mantenere l’ordine costituito. Il provvedimento imperiale finì allora per rafforzare il fronte della nobiltà milanese. Corrado, perciò, abbandonata l’idea di vincere frontalmente Ariberto, lo fece scomunicare da Benedetto IX . Nel momento in cui la lotta diveniva più aspra, Corrado II morì e gli successe Enrico III (1039), il quale mantenne il potere senza contrasti e con buoni risultati fino al 1056. L’imperatore Enrico che fu sensibile alla difesa della sincera religiosità, come subito dopo vedremo, durante il primo periodo del suo impero concentrò il suo interesse sulle terre del nord d’Italia prestando minore attenzione, fino al 1044, al papato e alla famiglie romane che ne determinarono il prevalente indirizzo.



Importante per la riforma ecclesiastica fu la nomina dell’arcivescovo milanese Guido da Velate, successore di Ariberto, sensibile come Enrico al rinnovamento della Chiesa. In questo periodo, infatti, prese vita un movimento monastico attorno a San Romualdo, San Pier Damiani, San Giovanni Gualberto, ispirato agli ideali della riforma cluniacense. Caratteristiche della riforma furono la povertà e la rigidezza dei costumi. Importante, altresì, fu l’apertura del monachesimo verso il laicato, che dette vita all’istituto della «Chiesa privata». Ma, oltre che a introdurre fermenti, si deve constatare che l’ingerenza laica compromise pure il prestigio della Chiesa, mortificata da pontefici come Benedetto IX , crudele e vizioso, di vita turpe e scellerata. A dieci anni egli divenne papa, commise soprusi e atti di libertinaggio che gli volsero contro i Romani. I Crescenzi gli opposero un esponente della loro famiglia, Silvestro III , mentre fu eletto un terzo pontefice, Gregorio VI,legato agli ambienti riformatori romani. Finalmente intenzionato a intervenire, Enrico III scese in Italia e convocò un sinodo a Sutri (1046), nel corso del quale depose i tre pontefici eleggendone un quarto di sua fiducia, germanico ed estraneo alla vicenda: Clemente II . Da lui Enrico ricevette la corona imperiale, mentre i Romani gli dettero il cerchio d’oro, simbolo della dignitas di patrizio, divenuta di attribuzione cittadina. Nello stesso periodo di cui qui trattiamo, l’Imperatore, e con lui sovrani e signori feudali, si dedicarono all’apertura di edifici di culto e monasteri. Inoltre si cercò di regolare l’istituto detto della Chiesa privata.



Tra gli eventi più importanti del secolo va ricordata l’espansione dei Normanni, precedentemente insediatisi nella Francia settentrionale, Normandia, dopo aver distrutto campi e ricchezze, per l’estrema debolezza dei monarchi Enrico I e Filippo I. Nel primo ventennio del secolo essi cominciarono a penetrare pure in Italia meridionale sfruttando sentimenti antibizantini e antiarabi, sinché Roberto il Guiscardo unificò le terre del Mezzogiorno e il fratello Ruggiero (1061), sbarcato a Messina, iniziò la riconquista della Sicilia sottratta ai musulmani. Nel 1066, dopo la battaglia di Hastings, i Normanni occuparono e unificarono l’Inghilterra anglosassone.

L’imperatore Enrico III comprese la carica di penetrazione normanna, tentando invano di arrestare l’ascesa di quel popolo e anche i pontefici cercarono, con Leone IX, di frenarne l’impeto. Papa Leone armò un esercito e si scontrò con Roberto il Guiscardo presso Civitate sul Fortore (1053). Vinsero i Normanni, che ottennero il perdono del pontefice, trattato con rispetto, ma tenuto prigioniero in Benevento. Leone IX allora con gesto politico concesse in feudo ai vincitori le terre di cui s’erano in precedenza impadroniti, ottenendo da essi, in cambio, il riconoscimento del papa quale signore feudale.



Con Roma si allearono quindi i Normanni, quando i pontefici si schierarono contro i patriarchi costantinopolitani. Poco prima della battaglia di Civitate il patriarca Michele Cerulario accentuò, infatti, l’atteggiamento antiromano chiedendo l’appoggio dell’arcivescovo di Bari. Leone IX ricevette due lettere dello stesso Michele, in cui si auspicava collaborazione politica e militare; ma il papa non appoggiò il Cerulario e ribadì il primato Romano . Anzi i legati papali deposero sull’altare di Santa Sofia a Costantinopoli la scomunica del patriarca (1054). Così il contrasto si trasformò in permanente scisma di cui però nel mondo cristiano non si avvertirono immediatamente i pericoli e le future conseguenze. Forse gli ambienti costantinopolitani ritennero persino possibile in futuro tornare all’unità e invece il ritorno all’ortodossia si rivelò da allora inattuabile.



Gregorio VII , il cui nome era Ildebrando, appare fin dalla giovinezza legato agli ambienti riformatori romani. Egli fu un monaco educato alla rigorosa disciplina del patriarchío lateranense. La sua affermazione cominciò durante il papato di Leone IX e fu contemporanea a quella di Umberto di Silvacandida, Pier Damiani, Federico di Lorena (poi pontefice Stefano IX ). Durante i pontificati di Stefano, Niccolò II e Alessandro II , dal 1057 al 1073, divenne potente consigliere pontificio e animatore di importanti decisioni. Si ritiene in buona parte di sua ispirazione il decreto del 1059 con cui si stabilì che da allora in poi l’elezione dei papi sarebbe stata compiuta dai soli cardinali. Importanti testimonianze ecclesiastiche provano che Ildebrando si batté per rigenerare il costume della Chiesa e ricondurre alla purezza clero e fedeli, considerando la simonia e il nicolaismo vere e proprie eresie. I laici, poi, sentendosi al pari degli ecclesiastici impegnati nell’opera di rigenerazione, trasformarono l’opposizione contro simoniaci e nicolaiti in una guerra senza quartiere. A Milano e a Firenze si creò opposizione al clero simoniaco e concubinario da parte di «patarini» che trovarono proseliti nei ceti medi e umili. Il termine, derivato dal lombardo Pathè voleva dire straccioni. L’opposizione degenerò presto in tumulto e si giunse alla caccia all’uomo; il clero incriminato fu strappato dagli altari, mentre ai fedeli si proibì di accettare i sacramenti dai sacerdoti indegni. Sostenitori della Pataria furono papa Alessandro II – Anselmo da Baggio – capo dei patarini milanesi, cardinali-vescovi, come Pier Damiani, e cardinali-diaconi come Ildebrando, tanto che il nobile Erlembardo, capo dei rivoluzionari milanesi, andava all’assalto del clero corrotto sventolando il vessillo di San Pietro. Accanto ai patarini si svilupparono movimenti di carattere popolare e talvolta vere e proprie eresie. Movimenti ereticali comparvero fra il 1017 e il 1030 nella Francia del Sud e nell’Italia settentrionale (Aquitania, Arras, Orléans, Monteforte presso Asti). Movimento analogo al milanese sorse in Firenze con l’insurrezione contro il vescovo Pietro di Pavia, capeggiata dai seguaci di Giovanni Gualberto (1066).

Nell’aprile del 1073 Ildebrando fu eletto papa col nome di Gregorio VII e continuò con decisione l’opera riformatrice di cui fu sapiente guida, cercando un accordo con il normanno Roberto il Guiscardo. Il nuovo imperatore germanico, Enrico IV, comprese subito che il programma gregoriano implicava l’indipendenza della Chiesa dall’Impero. Enrico non si rassegnò alla diminuzione di potere che gli derivava dal fatto che si voleva strappare al nutum regis l’investitura laica dei vescovi e continuò ad assegnare vescovati simoniacamente, cioè ricevendo somme di denaro dagli eletti. Nonostante questo atteggiamento decisamente antipapale Enrico cercò di non rompere definitivamente i suoi rapporti col pontefice, poiché, essendo impegnato nel domare una rivolta sassone, per lui costituirsi un vistoso fronte di ostilità con Roma non sarebbe stato politicamente conveniente. Ciò però non gli impedì di mantenere rapporti con scomunicati nemici di Ildebrando. Assai risentito, Gregorio, nel Concilio quaresimale del 1075, ribadì la proibizione di concedere l’investitura laica ordinando ai vescovi e metropoliti di non consacrare chi fosse stato in precedenza investito da esponenti enriciani, pena la immediata deposizione dei contravventori. Per fissare la sua posizione il papa scrisse il famoso Dictatus papae, comprendente ventisette proposizioni che esaltavano il primato Romano e l’autorità del sommo pontefice. Quindi lanciò contro Enrico la prima scomunica, considerando tutti i sudditi sciolti dal giuramento di fedeltà (1076). L’evento fu senza precedenti. Enrico, colpito dal provvedimento, risolse di chiedere perdono al papa, quindi varcò le Alpi recandosi presso la rocca di Canossa per umiliarsi dinanzi a Gregorio, ivi ospitato dalla contessa Matilde (1077). Il papa concesse il perdono ed Enrico fu di nuovo imperatore ma, rinsaldata la sua posizione, non si astenne dal riprendere i contatti con i simoniaci e gli scomunicati. Nel 1080 il papa lanciò al sovrano il secondo interdetto. Questa volta però Enrico, rafforzatosi, traversò le Alpi, deciso a sbarazzarsi dello scomodo avversario. Nel 1081 giunse a Roma ove assediò Gregorio VII e, considerandolo deposto, si fece incoronare imperatore dall’antipapa Clemente III . A liberare il pontefice, circondato dalle truppe germaniche in Castel Sant’Angelo, giunse Roberto il Guiscardo (1084) il cui esercito, messi in fuga gli imperiali, sottopose l’Urbe a un terribile saccheggio e a vaste distruzioni. Roberto trasse con sé a Salerno Gregorio VII che, pochi mesi dopo, morì di dolore (1085). Tuttavia, anche dopo la morte del suo illustre avversario, Enrico IV non riuscì a ristabilire il suo prestigio. Anzi, in seguito a un conflitto con il figlio, fu costretto ad abdicare e gli successe Enrico V . Questi, più crudele del padre, riprese la lotta contro la Chiesa scontrandosi con Pasquale II , di indirizzo gregoriano (1109). Roma fu nuovamente occupata e il papa fu costretto a incoronare imperatore il figlio di Enrico IV , benché quasi unanime fosse il risentimento dei fedeli per la tracotanza del sovrano germanico. Allora, dopo lunga trattativa, si giunse al Concordato di Worms (1122), ove si stabilì che l’investitura temporale, eccezion fatta per i territori della Chiesa, dovesse essere compiuta dall’imperatore, mentre l’investitura spirituale fu avocata al pontefice. In particolare fu previsto che l’investitura del potere spirituale del vescovo, mediante l’anulum e il baculum – l’anello e il pastorale – fosse di esclusivo appannaggio Romano . All’Impero invece spettò l’investitura feudale vera e propria. In Germania, tuttavia – questo fu l’aspetto centrale del compromesso – l’investitio honorum avrebbe preceduto la consacrazione vescovile, mentre in Italia il vescovo sarebbe stato eletto secondo le norme canoniche: prima sarebbe stato consacrato dal rappresentante del papa e poi avrebbe ricevuto l’investitura feudale. Così terminò l’annosa lotta per le investiture con una sostanziale vittoria della posizione gregoriana.



Nell’XI secolo l’Islamismo esaurì la precedente carica rivoluzionaria specialmente negli anni in cui, con la riforma ecclesiastica, nuovo vigore pervase la cristianità rianimata dal programma gregoriano, che al concetto di fuga dal mondo sostituì il principio della conquista cristiana del mondo. Spinti da questa molla i Normanni conquistarono la Sicilia. Nella Spagna i regni cristiani di León, Castiglia, Navarra, le contee di Aragona e Barcellona tolsero agli Arabi Toledo, liberando le terre fino al Duero e al Tago (1085); venne riconquistata Valencia dal castigliano Rodrígo Díaz, meglio conosciuto come il Cid Campeador (1094). Mentre in Occidente gli Arabi declinavano, si profilò il pericolo dell’avanzata dei Turchi selgiuchidi, popolazione mongolica giunta fino all’Eufrate conquistando la Persia, la Mesopotamia, la Siria, la Palestina e Gerusalemme (1070). La presa dei luoghi santi indusse i cristiani alla riscossa. Il progetto fu lanciato da Urbano II . Nel 1095 il papa convocò i Concili di Piacenza e di Clermont con cui si gettarono le basi per una spedizione in partibus infidelium; si proclamò l’indulgenza per quanti vi partecipassero e subito una folla fanatica di uomini, donne, vecchi e persino fanciulli si mosse verso l’Oriente, spinta da uno spirito di rivalsa. Nel 1096 un esercito guidato da Goffredo di Buglione, Baldovino di Fiandra, Raimondo di Tolosa, Boemondo di Taranto e Tancredi di Altavilla, passò il Bosforo conquistando Nicea, Edessa, Antiochia e, nel 1099, Gerusalemme. Goffredo divenne re e difensore del santo sepolcro di Cristo. La prima crociata fu l’unica a concludersi con un grande successo militare. I Turchi espugnarono, poi, Edessa (1144), fortezza non riconquistata neppure con la seconda crociata predicata da San Bernardo e combattuta da Corrado III e Luigi VII di Francia. Nel 1187 Gerusalemme fu occupata dal Saladino. Gli occidentali, guidati da Federico Barbarossa, Riccardo Cuor di Leone e Filippo II Augusto, si batterono per la riconquista della città cara ai cristiani, ma invano, e da allora in poi la loro influenza in Oriente divenne sempre minore.



Durante il XII secolo, pressoché in ogni aspetto della vita, si ebbe uno sviluppo dello spirito di partecipazione. Da esso nacquero le università, sorte come associazione tra studenti e professori, spesso modellate sull’esempio delle corporazioni delle arti. L’organizzazione universitaria fu autonoma. Gli studenti scelsero e nominarono i loro professori e con questi ultimi organizzarono l’attività didattica e scientifica. Su queste basi si era organizzata in precedenza la scuola medica salernitana. Sulle stesse concezioni si fondarono gli studi universitari di Bologna, Pavia, Padova e Parigi, dal 1180 sede del primo collegio, poi quelli di Chartres, Oxford, Cambridge e Toledo.

L’istituzione delle università favorì l’espansione della cultura laica affrancata dalle vecchie scuole vescovili. Decisiva fu in tal senso la riscoperta di Aristotele e Tolomeo, nuovamente in circolazione in Occidente nella traduzione dal greco fatta dagli arabi. La filosofia, la teologia scolastica, la matematica, le scienze esatte e naturali e le mediche si arricchirono di cognizioni e tecniche nuove. Centro della rinascita giuridica divenne l’università bolognese con Pepone, Irnerio e Graziano, i quali introdussero lo studio del diritto giustinianeo. Le lingue neolatine acquistarono compiutezza di espressioni ed eleganza di forma. Anche il volgare italiano si adattò alle forme letterarie elevandosi a dignità di lingua. Nel XII secolo cominciò a diventare apprezzabile la diffusione delle opere in volgare, cioè redatte nelle nuove lingue dette romanze, dal latino romanice loqui e dal francese antico romanz. In Francia le suddette lingue furono due: la lingua d’oil a nord e la lingua d’oc a sud. Quest’ultima in particolare nel corso del XII secolo dette luogo a una significativa produzione poetica in provenzale, diffusa anche in Italia ove poeti e trattatisti fecero spesso uso per i loro componimenti della lingua d’oc ripetutamente imitata. L’arte subì impulso in tutto l’Occidente. Le vie e le piazze, ricche di palazzi e di chiese, testimoniarono la fioritura artistica, il cui momento più alto si espresse nell’architettura romanica. Sarebbe lungo ricordare quanti, nei vari campi, consegnarono in quel periodo il loro nome ai posteri, ma menzioneremo, almeno per la rinascita giuridica, i nomi di Jacopo, Bulgaro, Martino Gosia e Ugo, gli avvocati interpellati da Federico Barbarossa prima della Dieta di Roncaglia, poi Rolando Bandinelli, pontefice con il nome di Alessandro III. Per la filosofia e la teologia ricorderemo Anselmo d’Aosta, professore a Parigi, Pietro Lombardo, Giovanni di Salisbury; per l’architettura e la scultura Wiligelmo e Benedetto Antelami.



La lotta fra il Papato e l’Impero, intrecciatasi con la lotta per le investiture, s’era conclusa con il Concordato di Worms ove, più che un compromesso, la Chiesa conseguì una vittoria. Alla fine del conflitto durato cinquant’anni l’Impero non fu più lo strumento precostituito da Dio per sorreggere la Chiesa che, rafforzata dalla riforma, dal Concordato di Worms e dalle crociate, divenne essa stessa una potenza sovranazionale. Inoltre, accanto all’Impero sorsero gli Stati nazionali presto levatisi contro di esso. Lo stato capetingio francese uscì dall’inerzia con Luigi VII (1137-1180), conquistatore di città e terre e delle regioni dell’Est francese tolte a Enrico V , fino a Metz. Tali conquiste furono rinsaldate dal matrimonio con Eleonora d’Aquitania che portò in dote al re di Francia, oltre alla stessa Aquitania, l’Alvernia, il Poitou, il Limosino, il Périgord e la Guascogna. Filippo II Augusto dal 1180 potenziò la Francia, oltre che territorialmente e politicamente, dal punto di vista organizzativo e sociale.

L’Inghilterra si rafforzò a sua volta con la dinastia dei Plantageneti e con Enrico II (1154-1189), lo sposo di Eleonora d’Aquitania che, divorziatasi dal re francese, trasferì il suo patrimonio al trono inglese. Con Enrico l’Inghilterra divenne un grande stato, forte, sulle due rive della Manica. Egli difese, poi, le prerogative laiche scendendo in conflitto con l’arcivescovo di Canterbury, Thomas Becket, ucciso nel 1170 dagli armati del re durante una funzione religiosa nella cattedrale cantuariense. Riccardo Cuor di Leone (1189-1199) con la partecipazione alla terza crociata consolidò ancora il regno sul piano internazionale.

In Italia meridionale Ruggero II d’Altavilla (1130), che ottenne da Onorio II l’investitura del Ducato di Puglia e di Calabria, unificando la penisola italiana dall’Abruzzo alla Sicilia, fu incoronato re in Palermo. Il nuovo regno divenne forte, sviluppò i commerci e l’agricoltura, fiorirono la cultura e le arti: la Cattedrale di Cefalù, il Duomo di Monreale, la Cappella palatina in Palermo – la nuova capitale – mostrarono il grado di progresso e di civiltà portata dai Normanni durante la loro dominazione, conclusasi con Guglielmo i e Guglielmo II il Buono (1189).

La forza della Chiesa fu espressa dai suoi vescovi, nominati per rappresentare gli interessi papali e non quelli di gruppi locali. A Roma si raccolsero le decime, di cui la curia dispose per organizzare la cristianità. Poiché erano cresciuti gli affari riguardanti il culto, la disciplina ecclesiastica e i rapporti tra il mondo laico ed ecclesiastico, apparve necessario garantire norme certe ed eguali per tutti. Agli atti conciliari si applicarono, quindi, condizioni di norme legislative o «canoni», dette «collezioni canoniche», tra le quali ricordiamo il Decreto di Graziano divenuto il nucleo della codificazione del diritto canonico. Fra i pontefici menzioneremo almeno Innocenzo II e Adriano IV , sotto il cui pontificato il monaco Arnaldo da Brescia si inserì nei moti popolari romani, sfociati nella costituzione del Comune e nel rinnovamento dell’antico Senato (1145). A proposito di Arnaldo deve sottolinearsi che la sua presenza conferì al giovane governo comunale di Roma un carattere antipapale che parve per un attimo aprire nuovi spazi di carattere laico all’ingresso del sovrano germanico nel cuore della penisola. Ma Federico, per non porsi contro il pontefice da cui attendeva la corona e per non suscitare le ire di San Bernardo che aveva una vecchia inimicizia con quel riformatore religioso, rifiutò ogni offerta e fece catturare Arnaldo che fu giudicato e condannato a morte come eretico.



Un elemento volto a impedire la ripresa imperiale fu rappresentato dai Comuni, sorti tra l’XI e il XII secolo, allorché in molte città i rappresentanti delle varie categorie dei cittadini si strinsero in «patto giurato» e costituirono un organismo atto ad esercitare funzioni politiche e amministrative, a provvedere alla organizzazione dell’esercito, all’amministrazione della giustizia, all’imposizione di dazi e tasse, all’emissione della moneta, alla manutenzione di strade e canali e all’indizione di fiere e mercati. Le amministrazioni comunali fiorirono in prevalenza nell’Italia centrosettentrionale; ma anche in Francia, in Fiandra, in Germania si ebbero i Comuni. I quali, oltralpe, ebbero soprattutto uno sviluppo economico e commerciale restando soggetti all’imperatore e ai sovrani nazionali, mentre quelli italiani assunsero importanza politica e sorsero dall’impulso dei Cives di affrancarsi dal potere imperiale ed ecclesiastico. Vitali e prosperi dal XII al XIV secolo, essi dettero luogo alla civiltà comunale, uno dei momenti più significativi del Medioevo europeo. Nelle città rette dagli ordinamenti comunali si moltiplicarono i commerci e si arricchirono i mercanti, rappresentanti del «popolo grasso» organizzato nelle «arti maggiori». A essi si affiancarono i milites, esponenti della nobiltà minore che, con la grande nobiltà vissuta in precedenza nei castelli e ora trasferitasi tra le mura urbane, influì in particolare sulle vicende del primo Comune. Accanto a questi ceti si colloca il popolo minuto dei medi e piccoli artigiani, dei rivenditori al minuto, riuniti nelle corporazioni dette «arti minori». La maggioranza dei cittadini più umili, definibili oggi proletariato urbano, fu composta da salariati, operai, disoccupati. La plebe oppressa dall’egoismo delle arti maggiori e minori a volte insorse: fu il caso del tumulto fiorentino dei Ciompi, operai salariati dell’arte della lana, ribellatisi nel 1378, sotto la guida di Michele di Lando. Il potere legislativo comunale ebbe le sue basi nel parlamentum o arengo, ove risiedevano i rappresentanti dei principali ceti cittadini. Il potere esecutivo fu impersonato dal più ristretto Consiglio degli anziani o di «credenza», formato da cittadini in vista e che assisteva i consoli, in numero di uno o più, eletti per sei mesi o un anno dal parlamento. Il primo periodo comunale prese da loro il nome di Comune consolare. Alla fine del XII secolo comparvero i podestà, nominati annualmente, provenienti da altre città, come elemento neutro al di sopra delle parti, i quali dettero vita al cosiddetto Comune podestarile. Nel secolo successivo la borghesia si impose sulla nobiltà ed elesse il capitano del popolo. Nacque allora il Comune delle arti in cui le classi escluse dal potere si organizzarono in corporazioni di arti e mestieri e scelsero un magistrato a difesa dei loro interessi. L’elezione del capitano, contrapposta alle preesistenti, finì per costituire un Comune nel Comune: il Commune populi, spesso contrapposto al Commune maius, l’uno rappresentato dai capitani del popolo, l’altro dai podestà. I capitani assunsero funzione antimagnatizia, cioè in contrasto con i magnati (cittadini nobili e ricchi o soltanto ricchi o che, pur non possedendo tali caratteristiche, intesero fondare un tipo di amministrazione oligarchica). Talvolta – accadde a Firenze – le Arti si costituirono addirittura in governo.



Grande restauratore dell’Impero fu Federico I di Svevia, detto il Barbarossa (1152), imparentato con le case di Baviera e di Svevia e considerato l’unico capace di sanare il conflitto dinastico. Anzitutto egli cercò di ricondurre la pace in Germania, restituì la Baviera al cugino, Enrico il Leone, e ampliò i territori di pertinenza sveva sposando Beatrice di Borgogna, erede dell’omonimo regno; quindi scese per la prima volta in Italia (1154-1155), ove alcuni feudatari l’avevano chiamato per ricondurre all’ordine le città ribelli. Altre città, invece – Novara, Como, Cremona, Pavia, Lodi – lo invocarono contro Milano che minacciava il loro sicuro sviluppo. Federico convocò la prima Dieta di Roncaglia per proclamare i diritti imperiali sui Comuni, quindi dette alle fiamme Asti, Chieri e Tortona. Assunta la corona regia in Pavia, andò a Roma. Qui il papa gli chiese di pacificare l’Urbe scossa dai movimenti del 1145, aggravati dalla predicazione antipapale di Arnaldo da Brescia. A fronte della cattura di quest’ultimo, come dianzi accennato, Adriano IV promise a Federico la corona imperiale. Preso nelle vicinanze di Roma, Arnaldo fu arso come eretico e così terminò l’esperimento comunale Romano .

Nel 1155 Federico divenne imperatore in San Pietro. Tre anni dopo scese di nuovo in Italia contro la ribelle Milano, costretta a rinunciare a Como e Lodi. Fu, poi, convocata una seconda Dieta a Roncaglia cui, oltre al Barbarossa e ai signori laici, parteciparono i rappresentanti dell’ateneo bolognese e delle città lombarde. Furono vietate allora le leghe e le guerre fra città, revocate le investiture feudali prive di consenso imperiale. Il sovrano rivendicò le «regalie» (cioè tributi su strade, ponti, dazi ecc.). Crema e Milano sfidarono l’imperatore e l’una dopo l’altra furono distrutte (1160-1162). Tuttavia, l’eccessivo potere nocque a Federico che si trovò contro anche il pontefice Alessandro III. A quest’ultimo fu contrapposto l’antipapa Vittore IV , ma Alessandro, forte di questa nomina errata, trovò aiuto presso i sovrani francesi, spagnoli, inglesi e normanni nonché presso le città lombarde, desiderose di abbattere la tracotanza federiciana. Il sovrano scese in Italia (1166-1168), ma non riuscì a vincere il tenace Alessandro. Le città settentrionali costituirono la prima lega veronese tra città venete e lombarde. Si giunse poi alla cosiddetta lega di Pontida (1167) e si cominciò la ricostruzione di Milano. Al primo gruppo di centri urbani si aggiunsero i Comuni piemontesi ed emiliani e si formò, pertanto, la prima lega lombarda. Solo nel 1174 Federico in difficoltà scese in Italia. La resistenza antimperiale, capeggiata da Alessandro III , si concentrò alla confluenza tra la Bormida e il Tanaro, nella nuova città, in onore del pontefice chiamata Alessandria. In conclusione, i Comuni collegati sconfissero l’imperatore a Legnano (1176), affermando la loro supremazia. Nel 1177 ebbe luogo la tregua di Venezia e nel 1183 la pace di Costanza. Qui furono riconosciute agli organismi comunali le sospirate autonomie e Federico raggiunse un accordo anche con Alessandro III. Quindi, cercando di raggiungere con mezzi pacifici la fino ad allora non conseguita espansione, concluse il matrimonio tra suo figlio Enrico e Costanza d’Altavilla, figlia di Ruggero II di Sicilia, erede diretta del trono normanno. Infine l’imperatore partecipò con Filippo II Augusto e Riccardo Cuor di Leone alla terza crociata e morì nel 1190 in Cilicia. Enrico VI,divenuto imperatore, raccolse nelle sue mani un’imponente eredità, domando le opposizioni interne e riuscendo a non scontrarsi con il papa. Morì, poi, trentaduenne (1197), lasciando la vedova Costanza e il figlio Federico di appena tre anni.



Durante il XII secolo ebbe grande importanza lo sviluppo della Chiesa. Alcuni pontefici, fra i quali Innocenzo II , Eugenio III e Alessandro III , in differenti situazioni, rappresentarono segni contraddittori ma altissimi nell’ambito di opposte tendenze. La personalità più ragguardevole nella vita ecclesiastica di quel secolo fu tuttavia un monaco: San Bernardo. Nato da famiglia nobile presso Digione, con la sua grande energia animò l’ordine benedettino dando alla riforma Cistercense (dall’abbazia di Citeaux), già in atto, un senso inequivocabilmente rigoristico. Tale caratteristica assicurò a Bernardo la simpatia del clero regolare nonché l’appoggio di vescovi e pontefici. L’ordine Cistercense, intorno alla metà del secolo, raggiunse in tal modo grande rilievo. Suscitò, inoltre, l’ammirazione dei fedeli l’ordine dei Certosini, così detti dalla loro primitiva sede, la Chartreuse, vicina a Grenoble. Il desiderio di diffondere la fede di Cristo e di potenziare le conquiste crociate favorì altresì la nascita degli ordini monastico-cavallereschi, il più famoso dei quali fu quello dei Templari, ispirato dallo stesso San Bernardo per la difesa dei pellegrini giunti in Terra Santa e avente la sua sede presso il «Tempio» di Gerusalemme. La necessità di propagare correttamente il messaggio cristiano alimentò poi il fenomeno dei Predicatori itineranti, spesso rimasti nell’ambito della Chiesa ma talvolta, a causa delle loro critiche alle gerarchie e dei conflitti con l’episcopato, caduti nella vera e propria eresia (si tenga presente in Italia il caso di Arnaldo da Brescia e in Francia quello del monaco Enrico).

In pochi anni, tuttavia, parecchi movimenti di contestazione sorsero e rapidamente scomparvero, mentre uno solo si affermò e crebbe al loro posto: l’eresia catara fiorita in Francia, in Germania, in Inghilterra, in Italia sotto nomi diversi. I suoi seguaci presero a seconda dei luoghi il nome di manichei, albigesi, publicani, bulgari, tessitori o, specialmente in Italia, di patarini. La parola «cataro», dal greco chataros = puro, entrò ben presto nella latinità occidentale. Più difficile è invece stabilire il senso dell’espressione «patarino», probabilmente identificabile – dianzi lo anticipavamo – con «straccione», dal termine Pathè = straccio. I movimenti ereticali nati dalla passione e dal fervore religioso sconfinarono ben presto in una violenta e generalizzata opposizione alla Chiesa di Roma e ai suoi esponenti qualificati. Secondo una radicata opinione tutte le manifestazioni ereticali ebbero una originaria provenienza medio-orientale, generata dal dualismo gnostico-manicheo. La realtà apparve però più complessa e seppure talune influenze orientali furono innegabili, la diffusione del catarismo deve porsi soprattutto in relazione al disagio dei fedeli di fronte all’atteggiamento di taluni strati delle gerarchie, in particolare alla condotta del clero accusato di simonia e di nicolaismo. Ad ogni modo le alleanze dei Catari e il loro modo di esprimersi e di comportarsi mutarono di luogo in luogo: in Italia l’eresia ebbe un carattere più schiettamente popolare ma conquistò una grande penetrazione in Milano, nella pianura padana, a Lucca, a Firenze, a Pisa, a Viterbo, a Cesena, a Rimini e a Orvieto. In Provenza gli Albigesi, così detti dalla città di Albi, si giovarono dell’aiuto dei signori e dei potenti sotto il cui usbergo organizzarono una vera e propria Chiesa, destinata a conquistare intere città come Tolosa, Carcassonne, Bé- ziers, Tarascona. I Catari, però, furono ovunque caratterizzati dall’importanza che essi attribuirono all’Evangelo e alla dottrina del dualismo. Per tali eretici, infatti, tutto l’universo era campo di una lotta continua fra il principio del bene, Dio, e quello del male, il diavolo. Il primo dominava le forze spirituali, il secondo aveva creato la materia. Le due matrici erano inconciliabili e pertanto il cristiano genuino era colui che cercava di avvicinarsi sempre di più al vero bene e alla spiritualità divina, liberandosi via via dalle esigenze della materialità. La conquista dello spirito e la vittoria sulla materia ebbero tuttavia gravi conseguenze di ordine sociale e morale quali il rifiuto dei cibi carnei, del latte, delle uova, del formaggio, insomma di tutto ciò che, essendo fermentato, evocava l’origine della vita e l’eccessivo potenziamento della pratica della vigilia, del digiuno e dell’ascesi più esasperata. La negazione della vita considerata di estrazione demoniaca condusse ben presto a limitare le nascite, quindi, a vietarle. La donna incinta veniva considerata in possesso del demonio, mentre le peggiori devianze sessuali venivano ritenute lecite se volte a impedire nuove nascite. I Catari inoltre consentirono l’usura, attività contraria all’etica medievale, e negarono ogni autorità al papa di Roma e alle gerarchie ecclesiastiche. La Chiesa catara ebbe suoi riti e sue cerimonie, fra le quali si imposero la convenensa, l’abstinentia e il consolamentum. Quest’ultimo si svolgeva tra i perfetti – i veri seguaci della fede catara – e il consolando che in seguito a una serie di pratiche raggiungeva lo stato di perfezione. Qualora il consolando fosse gravemente ammalato, una volta raggiunto il consolamentum, veniva lasciato morire perché non ricadesse nel peccato. Talvolta la fine veniva accelerata attraverso la cosiddetta endura, ossia il soffocamento del credente salvato in questo modo dal ritorno alla carnalità. Come è facile immaginare la situazione creatasi in Provenza, in forza del catarismo, dette luogo a repressioni della Chiesa spesso assai violente che scossero città e popolazioni e provocarono veri e propri stermini. Il moto patarinico continuò a operare nella coscienza popolare anche attraverso l’azione e la predicazione di Arnaldo da Brescia, prima in Francia e poi a Roma (1143-1145). L’arnaldismo e i poveri lombardi furono movimenti diffusi e devianti dalla ortodossia cattolica. Elementi patarinici e arnaldistici si ritrovano poi nella dottrina del mercante lionese Valdo, presto accompagnato, in seguito alla sua predicazione, da un buon numero di seguaci che lo imitarono nel voto di povertà e nell’ufficio della predicazione, promuovendo il valdismo (1170).

Dal primitivo ceppo benedettino nacque, infine, l’ordine florense voluto dal monaco Gioacchino da Fiore, così chiamato perché originario di San Giovanni in Fiore nella Sila (1145), il quale negli ultimi decenni del XII secolo approfondì una discettazione anch’essa conclusasi con la formazione di una nuova eresia al cui fondamento si poneva la sostituzione della Trinità con il concetto di Quaternità, formato dalle tre persone Padre, Figlio e Spirito Santo, rese unitarie dalla Substantia o Essenza, comune ai tre tradizionali elementi ma in certa misura autonomamente aggiuntasi. Il gioachimismo prevedeva, inoltre, nella storia dell’umanità la successione di tre età: del Padre, del Figlio e dello Spirito e al termine dell’età del Figlio postulava l’avvento dell’anticristo quindi la nuova discesa del figlio di Dio, la fine dei tempi, la realizzazione delle aspettative escatologiche e l’attesa di una nuova età di pace con l’affermazione conclusiva di valori spirituali. Deviazioni, contestazioni, errori attestarono comunque tutti la persistenza di una religiosità esasperata e accesa che, per conservarsi nell’ambito dell’ortodossia, aveva bisogno di personalità forti e pure e quindi capaci di appagare il bisogno di spiritualità, collegato con la difesa dell’osservanza. Fu questa, in particolare, l’importante funzione assunta dagli ordini dei Francescani e dei Domenicani che seppero interpretare le istanze di rinnovamento della Chiesa con l’esigenza della perpetuazione delle gerarchie e dei dogmi consolidati.



Durante la lotta tra Federico I e Alessandro III i regni occidentali si schierarono con il papa, ma dopo la deposizione di Enrico il Leone, competitore di Federico, si verificò un sensibile spostamento: la casa guelfa di Baviera, imparentata con i sovrani inglesi, si alleò con il regno d’Inghilterra, mentre il re francese si avvicinò alla casa Sveva.

Alla morte di Enrico VI (1197), la situazione si fece più complicata. Federico, erede legittimo, affidato a Innocenzo III , aveva appena tre anni. Gli Svevi proposero allora la candidatura di Filippo, fratello del defunto imperatore, mentre i guelfi pensarono alla successione di Ottone di Brunswick, figlio di Enrico il Leone. Ottone assunse la corona, mentre i due schieramenti si fronteggiarono per dieci anni. In principio Innocenzo III scelse Ottone IV , ma l’imperatore rivelò presto le sue intenzioni, commettendo soprusi e facendo uccidere il competitore Filippo di Svevia. A questo punto il papa scomunicò Ottone IV (1210). Franco-svevi e Anglo-guelfi si scontrarono allora a Bouvines (1214), in Fiandra, oggi nel Belgio meridionale, al confine fra le terre fiamminghe, imperiali e capetinge. La data fu quella della domenica 27 luglio. Il conflitto ebbe carattere del tutto feudale e vide ancora una volta la preminenza della cavalleria, anche se il sovrano francese si servì di numerose milizie a piedi, di fanti e di arcieri, da considerarsi come una specie di utile raccordo alle varie mosse strategiche dei cavalieri. Certo non è possibile ravvisare in quella battaglia la strategia militare moderna che, uno o due secoli dopo, segnò il trionfo della fanteria sulla cavalleria. Ma anche sotto questo aspetto a Bouvines si registrarono mutamenti.

Risultarono allora vincitori Filippo II Augusto di Francia e Federico II (si tratta dello stesso Federico, figlio di Enrico VI,affidato alle cure di Innocenzo III e che ora, appena diciottenne, era stato confermato dal papa re di Sicilia e contrapposto nell’Impero a Ottone), mentre rimasero soccombenti Ottone IV e Giovanni Senza Terra insieme ai quali venne battuta anche la causa del guelfismo.

In seguito alla battaglia si determinarono due schieramenti, che divisero in due tronconi l’Occidente.

A questo proposito va rilevato che Bouvines costituì il primo esempio di guerra continentale europea e il preannuncio di conflitti ricorrenti e caratteristici dell’età moderna e contemporanea, sia per il numero degli Stati contendenti, sia per la consistenza delle armi e degli armati.



Ricco di ingegno e di senso politico, preparato nel diritto civile e canonico, dopo aver seguito severi studi a Parigi e a Bologna, a 37 anni divenne pontefice Innocenzo III (1198). Il suo pensiero politico s’inserì nella linea di Gregorio VII , Urbano II e Alessandro III ; la sua azione trasformò la società occidentale in uno stato teocratico retto dal papa, rappresentante di Dio e per ciò abilitato a eleggere e deporre sovrani e a guidare i popoli. Tali princìpi s’espressero nella ben nota teoria del sole e della luna: il pontefice è il sole, l’imperatore è la luna, che riceve energia dal sole, cioè dal papa, al quale spettano le due spade del potere spirituale e temporale.

La spada temporale è affidata all’imperatore che deve usarla secondo la volontà del pontefice. Appena eletto, Innocenzo prese a controllare i territori posti sotto la giurisdizione ecclesiastica. Esercitò, infatti, influenza sulla Sicilia, su Filippo II Augusto in Francia, su Giovanni Senza Terra in Inghilterra e, mentre da una parte stroncò con la crociata degli Albigesi (1208-1209) le eresie sviluppatesi in Francia meridionale, nel Settentrione italiano represse le sette di «Catari» di varia confessione e tendenza, divenendo, inoltre, anche l’animatore della quarta crociata (1202-1204).

In questo caso i crociati decisero di pattuire con la Repubblica di Venezia il trasporto dei loro uomini in Terra Santa per via mare, ma, non avendo la somma necessaria per il pagamento, modificarono il loro itinerario e seguirono il doge Enrico Dandolo nella riconquista veneziana di Zara, poi, lungo la Dalmazia e le regioni balcaniche, giunsero fino a Bisanzio.

Qui, deposto l’imperatore Isacco II Angelo, fu fondato l’Impero latino d’Oriente, di cui fu messo a capo Baldovino di Fiandra. Nel 1215 Innocenzo radunò a Roma il IV Concilio lateranense, nel corso del quale si esaltarono le vittorie conseguite e la rinnovata forza della Chiesa. Nella stessa assise il grande pontefice, oltre a ribadire la funzione ecclesiastica e spirituale della crociata, emanò una serie di disposizioni per porre gli eretici al bando della società.

Cinque anni più tardi Onorio III (1216-1227) chiese addirittura che quelle norme, all’atto dell’incoronazione, fossero assunte da Federico II come norme dell’Impero. L’eresia divenne così un reato alla stregua di altri perseguiti penalmente oltre che canonicamente.

In Concilio poi Innocenzo raccolse una serie di assensi e di veri e propri successi che ampliarono largamente l’autorità della Chiesa di Roma e del pontificato. Con rinnovato entusiasmo, ad affiancare l’opera della Chiesa, concorsero nuovi ordini religiosi: e fra questi oltre a Domenicani e Francescani si contarono gli Ospedalieri e i Lazzaristi, i Trinitari, i Carmelitani e gli Eremitani.



Sottratto da Innocenzo ai dignitari tedeschi e germanici che lo circondarono dopo la morte di Enrico VI,Federico crebbe all’ombra del papa e fu chiamato «il re dei preti». Nel 1212 Innocenzo lo confermò re di Sicilia, e lo oppose, nell’Impero, a Ottone di Brunswick, dietro la promessa che le due corone non sarebbero mai state unite e che il giovane re avrebbe organizzato la crociata bandita dal Concilio lateranense. Alla morte di Innocenzo (1216), papa Onorio III , debole e incerto, lasciò più libero Federico di fare della Sicilia il centro del suo stato, e la crociata fu rinviata. Nel 1220 Federico II fu incoronato imperatore, dopo la Dieta di Cremona, alla quale le città italiane risposero unendosi nella lega antimperiale di San Zenone, ricostituendo così una situazione simile a quella determinatasi col Barbarossa. Al mite Onorio successe, poi, il deciso e risoluto Gregorio IX (1227-1241). Questi intimò a Federico di intraprendere la crociata, ma la flotta imperiale, appena salpata, tornò indietro invocando una presunta epidemia di peste scoppiata tra i crociati (1227). Il papa incredulo scomunicò Federico, il quale solo allora partì effettivamente per l’Oriente, mostrando con ciò che Gregorio era ben motivato, quando lo aveva colpito con la grave sanzione. La crociata ebbe così luogo, ma con svolgimento e conclusioni diversi dalle precedenti. Difatti Federico, onde abbreviare le ostilità, concluse un patto con il sultano d’Egitto e di Siria, Al Kamil, in base al quale ricostituì il regno di Gerusalemme, di cui divenne re sposando Iolanda di Brienne, ultima erede di quella corona (1228). A questo atto, anch’esso senza precedenti, fece riscontro una vivace reazione del papa. È vero, infatti, che negli ultimi centocinquanta anni talune cose erano mutate e la mentalità s’era trasformata, ma era impossibile ammettere come lecito che un cristiano scendesse a patti con gli infedeli. Il papa, dunque, condannò apertamente l’imperatore svevo per l’accordo concluso con i nemici di Cristo e fece invadere da truppe pontificie il regno di Sicilia, sottovalutando, però, la forza dell’illustre avversario che, tornato in Italia, respinse gli assalti papali. Si concluse, quindi, il trattato di San Germano, con il quale si interruppe la guerra (1230). Ma ormai il dissidio tra Papato e Impero e tra Impero e Comuni era acceso e non bastò un accordo per riportare la pace. Con l’aiuto di Ezzelino IV da Romano , feroce e deciso alleato imperiale, Federico mosse contro le città settentrionali, alleatesi contro di lui, e le batté a Cortenuova (1237). Inoltre, non pago della vittoria, colpì i nemici con una lotta senza quartiere. Infatti, fece assalire presso l’isola del Giglio talune navi della flotta genovese, cariche di prelati in viaggio per il concilio indetto in Roma dal pontefice, facendo prigionieri due cardinali da lui mantenuti in cattività per alcuni anni. In quest’azione condotta dal sovrano si può scorgere una visione quasi moderna e un piano in ogni senso ben congegnato e ciò ha fatto ritenere che Federico II abbia inaugurato l’età dei monarchi assoluti. In realtà, però, egli fu uomo ancora legato al Medioevo, alle ansie e ai problemi di quell’età anche se la sua eccezionale capacità e aggressività lo posero su un piano diverso rispetto a quello di altri pur bellicosi monarchi medievali.

Nel frattempo al soglio di Pietro fu eletto Innocenzo IV (1243-1254) il quale, per svincolarsi dalla morsa federiciana, convocò un concilio fuori d’Italia, a Lione, città che, anche perché collocata su suolo imperiale, era difficilmente controllabile da Federico. A Lione quest’ultimo fu nuovamente scomunicato (1245) e posto in una situazione grave, sia perché il papa era intenzionato a batterlo, sia perché in Germania gli avversari colsero l’occasione per unirsi contro di lui: sia, infine, perché i Comuni italiani scelsero quel momento per risollevarsi dallo scacco di Cortenuova. Inoltre le reiterate e violente condanne innocenziane scossero il prestigio del sovrano, presentato dalla Chiesa come un anticristo. Per tali motivi l’esercito svevo venne sconfitto a Fossalta dalle città settentrionali e il figlio di Federico, Enzio, cadde prigioniero dei Bolognesi. Per alcuni anni Federico continuò a vagare alla ricerca di sempre più introvabili alleanze. Infine, fiaccatasi la sua salda fibra, colto da violente febbri, si spense nel castello di Fiorentino di Puglia (1250).

Per la gigantesca opera svolta, per il coraggio, l’acume, la cultura, per la concezione organizzativa e amministrativa dello stato, per lo sviluppo dell’industria, del commercio, dell’agricoltura, egli lasciò una impronta originale a un’epoca contrassegnata da larghezza di vedute e rinnovate concezioni. A memoria di tali doti restano le Costituzioni melfitane, che configurano lucidamente uno stato accentrato e basato sul sovrano e rimane l’Università di Napoli (1224), fondata per preparare nel regno una classe politica ben selezionata e fedele. In base a una meditata scelta Federico pose uno fra i più importanti centri della sua azione politica in Italia. Tale opzione influenzò sensibilmente anche le inclinazioni artistiche e culturali dello Svevo, che fece elevare magnifici castelli nel Sud e che, presso la fastosa corte palermitana, potenziò la scuola poetica siciliana, ove nacque la prima poesia italiana in volgare. Accanto a Federico e ai figli Enzio e Manfredi, poetarono Pier delle Vigne, Iacopo da Lentini, Guido e Oddo delle Colonne e Ciacco dell’Anguillara. L’imperatore dette, poi, impulso alle scienze naturali e alla filosofia. Egli stesso compose il De arte venandi cum avibus, mentre accanto a lui dettero il meglio del loro sapere scienziati ebrei e arabi, rispettati alla sua corte al pari dei cristiani. Ebbe abitudini singolari: condusse spesso al suo seguito un harem di splendide schiave e un serraglio di bestie esotiche. Certo non è facile accertare la sua concezione religiosa, ma è difficile porlo al di fuori della tradizione cristiana, la stessa della sua famiglia e della società medievale cui appartenne.

La storiografia che ha ripetutamente esaminato la politica federiciana ha considerato che essa, pur sviluppandosi fra errori e contraddizioni che ne ridussero la portata dei risultati, manifestò nello Svevo una grande concezione dell’Impero e della sua funzione. Il suo vasto programma poi non fu privo di coerenza. Egli inoltre contro i suoi nemici adottò un preciso e moderno piano di lotta che pose in ambito originale questo personaggio rispetto a molti predecessori e molti contemporanei.

Ciò tuttavia non significa che egli non fosse profondamente legato al Medioevo che, con le ansie e i presupposti di questo grande statista, toccò uno dei punti più alti e prestigiosi di tutta la lunga e tormentata epoca contrassegnata come Media aetas.



La morte di Federico fu salutata con sollievo dal pontefice che, tuttavia, se si era liberato del più temibile nemico, ebbe ancora contro di sé Manfredi, figlio di Federico, il quale riprese i disegni politici del padre, volti a soffocare Roma. Il Papato risolse allora di allontanare definitivamente gli Svevi dalla penisola, offrendo la corona del regno siciliano a Carlo i d’Angiò. Frattanto i ghibellini, strettisi attorno a Manfredi, sconfissero i guelfi fiorentini nella battaglia di Montaperti (1260), mentre la stella sveva sembrò brillare di nuovo splendore. Fu armato allora un potente esercito guelfo, finanziato da banchieri fiorentini e romani fedeli alla Chiesa, e Carlo d’Angiò, giunto a Roma per guidarlo, prese la corona di re di Sicilia; quindi, scontratosi con Manfredi, lo vinse a Benevento (1266). Con la morte di Manfredi, perito in battaglia, ebbe inizio un periodo detto del «grande interregno» per l’assenza dell’imperatore. Nel 1268 l’ultimo pretendente svevo, Corradino, fu sconfitto dopo aver combattuto con ardimento contro i nemici dei ghibellini a Tagliacozzo e, caduto nelle mani degli Angioini in seguito al tradimento della famiglia romana dei Frangipane, fu catturato e giustiziato a Napoli. Così il Mezzogiorno d’Italia, dall’Abruzzo alla Sicilia, passò sotto gli Angioini.

La politica fiscale, i colpi di mano, le campagne militari, le violente e sistematiche soppressioni di avversari scomodi crearono senza ombra di dubbio un’ampia e sicura base di potere alla monarchia angioina, ma allo stesso tempo le procurarono difficoltà soprattutto nell’ambito del regno siciliano profondamente legato agli Svevi, a Federico II e al figlio Manfredi. Nell’isola la vittoria di Carlo fu completa, al pari della radicale soppressione di elementi filosvevi. Tuttavia il re, per detenere il potere senza timori, fu costretto a riorganizzare lo stato dalle fondamenta e per fare ciò si circondò di funzionari francesi e rese più funzionale l’amministrazione del regno, esigendo dai sudditi il pagamento di tasse e di imposte considerate oppressive. Carlo ebbe criteri rigorosi e attuò una politica che congiunse il suo stato all’Occidente europeo e alla Francia in particolare. Per favorire tale avvicinamento egli spostò la capitale da Palermo a Napoli, onde rendere più continentale il regno. La classe baronale siciliana, intanto, si mostrava mal disposta verso i Francesi, poiché non si rassegnava alla perdita di peso politico ed economico, conseguente alla caduta della casata sveva. Ai baroni siculi allora sembrò legittimo erede degli Svevi Pietro d’Aragona, consorte di Costanza, figlia di Manfredi, e agli Aragonesi affidarono l’isola. A Palermo scoppiò una rivoluzione antiangioina (1282) e, in seguito, una guerra fra Angioini e Aragonesi denominata guerra del Vespro, durata 20 anni e terminata con la pace di Caltabellotta (1302), in base alla quale Federico III d’Aragona rimase re di Sicilia, con l’intesa che alla sua morte l’isola sarebbe tornata agli Angioini. In realtà, da allora quella terra restò aragonese, costituendo la punta avanzata dell’espansionismo iberico nel Mediterraneo.



Dopo il tramonto della potenza sveva la Chiesa doveva ritrovare la pace e l’equilibrio perduti e riprendere il programma interrotto. Invece, alla fine del secolo, apparve turbata dalle dilaganti eresie e dalla crisi che divise il Sacro Collegio dei cardinali ridotto a pochi membri – venti, sedici, dieci o poco più, spesso appartenenti alle nobili famiglie romane, Orsini, Colonna, Savelli – tra loro divisi e rivali. I conclavi furono lunghi e difficili. Talvolta, come a Viterbo (1268-1271), durarono anni e terminarono con elezioni di compromesso che videro sul soglio di Pietro estranei al Sacro Collegio, quale Gregorio x, Tedaldo Visconti di Piacenza. Dopo il lunghissimo Conclave di Roma e di Perugia (1292-1294) venne eletto Celestino V (1294), considerato il papa degli «spirituali» (fra questi ultimi annoveriamo anche Jacopone da Todi), in contrasto con la «Chiesa carnale». Presto il nuovo papa si accorse della difficoltà di attuare il rinnovamento ecclesiastico e interrogò i giuristi, per sapere se il pontefice potesse rinunciare al suo mandato. Dopo quattro mesi abbandonò il pontificato, dando luogo al cosiddetto «gran rifiuto», in seguito al quale intendeva tornare alla vita eremitica. Immediatamente gli successe Benedetto Caetani con il nome di Bonifacio VIII , che lo fece catturare e morire nella fortezza di Fumone (1296). Quel venerando monaco, circondato da affetto e rispetto sembrò incarnare per davvero le invocate esigenze di riforma e di ritorno alla spiritualità. Purtroppo il suo tentativo sfortunato e la sua inopinata conclusione non consentirono che la Ecclesia spiritualis si affermasse e alla morte del Papa angelico si impose nella Chiesa una nuova «impennata» teocratica.

Da quando con le crociate si intensificarono i contatti con l’Oriente, missionari e commercianti occidentali si addentrarono nelle regioni afroasiatiche, contattando una diversa civiltà e accumulando talora ricchezze favolose. Ma agli inizi del Duecento accadde un fatto sconvolgente: il mongolo Gengis-Khan (1202-1241), partendo dal Turkestan, occupò Mongolia, Cina, Afghanistan, Persia, Armenia, Russia, Polonia e Ungheria. In Occidente tali invasori furono conosciuti come Tartari o Tatari e seminarono terrore, sebbene dopo la morte di Gengis fossero indotti a retrocedere. I Mongoli misero anche a dura prova l’Impero bizantino e gli Arabi. Del dominio di Gengis-Khan rimasero in vita i Kanati minori. Dalla Russia meridionale alla Cina si snodò, quindi, una catena di Stati dotati di una particolare configurazione. La Chiesa, mossasi in ritardo, contò sulla conversione tartarica inviando, quindi, presso quelle terre, Francescani e Domenicani. Giovanni di Pian del Carpine capeggiò una delle prime e più importanti missioni (1244-1245). In seguito, schiere di mercanti impararono la strada che congiungeva per via di terra l’India all’Occidente. Tra questi, notissimi divennero Niccolò, Matteo e Marco Polo, il quale ultimo lasciò il ricordo degli avventurosi viaggi fino alla Cina nel celebre Milione, dettato a Rustichello da Pisa. Nel 1291, infine, i genovesi Ugolino e Vadino Vivaldi, usciti dal Mediterraneo, costeggiarono l’Africa occidentale per scoprire la via che conduceva alle Indie. La spedizione fu infelice, mentre positive furono le imprese del veneziano Alvise di Ca’ da Mosto e del genovese Antoniotto Usodimare che, nel XV secolo, scoprirono le isole di Capo Verde, di Madera, le Azzorre e le Canarie. Si iniziò, pertanto, dal principio del Trecento il periodo delle scoperte geografiche, due secoli dopo culminate con quella del nuovo continente.

Nella penisola iberica, in seguito al matrimonio di Petronilla d’Aragona con Ramon Berenguer IV (1137), si unirono la Marca spagnola e l’Aragona. Con Ferdinando III di Castiglia (1217-1252) il Léon risultò unificato alla Castiglia e all’Andalusia sottratte agli Arabi. Rimasero allora in evidenza Castiglia e Aragona: la Castiglia, sotto il regno di Alfonso x il Savio, progredì soprattutto nel diritto; l’Aragona riconquistò i territori dominati dagli Arabi battuti a Las Navas de Tolosa (1212) e durante il regno di Giacomo i (1213-1276) estese la sua influenza sul Mediterraneo.

Dopo la sconfitta di Bouvines, Giovanni Senza Terra o «Spada molle», cedette alle richieste dei baroni e concesse la Magna Charta (1215), in base alla quale il sovrano non poté imporre tasse senza ricevere prima il consenso di quanti le avrebbero pagate. Rimase inoltre stabilito che ognuno potesse essere giudicato da un Tribunale di Pari: su tali premesse si fondò la Camera dei Pari. Durante il regno di Enrico III (1216-1272) e di Edoardo i (1272-1307) l’Inghilterra attuò una politica che la legò al continente e partecipò alle crociate, nell’intento di ottenere l’appoggio dei pontefici, di solito vicini ai Francesi.

In Francia nel Duecento rinacquero le città e la loro economia, premesse essenziali della vittoria di Bouvines. L’eredità politica di Filippo II fu saggiamente gestita da Luigi IX il Santo, il quale durante il suo regno (1226-1270) riordinò lo stato francese e partecipò a due crociate: in Egitto contro il Sultano Baibars e in Tunisia. Nel corso di quest’ultima spedizione il 25 agosto del 1270 il re morì in vista del castello di Cartagine.

Di Luigi IX , poi elevato alla gloria degli altari per le sue doti di santità, si può dire che fu l’ultimo sovrano francese a legare profondamente il suo nome alla conquista dei luoghi santi. Quel monarca poi ampliò in modo notevole l’influenza politica della dinastia francese, accordandosi con i guelfi italiani e con papa Urbano IV , affinché al fratello Carlo d’Angiò fosse affidata la corona di Sicilia da sottrarre agli Svevi.

Importante fu dunque senza dubbio la politica del santo sovrano; ma anche se si può dire che uno dei centri della sua attività fu la crociata, va riconosciuto che nella seconda metà del Duecento la guerra santa non fu più soltanto combattuta per la riconquista dei luoghi della nascita e della morte di Gesù, come al tempo del pio Goffredo di Buglione, di San Bernardo o anche di Federico I Barbarossa, ma finì per trasformarsi in guerra di conquista dell’Asia Minore, dell’Egitto o della Tunisia. A trasformare la Francia in uno stato vero e proprio furono poi Filippo III l’Ardito (1270-1285) e Filippo IV il Bello (1285-1314) il quale, tra la fine del Duecento e i primi del Trecento, divenne assertore di princìpi volti a porre al primo punto la supremazia dello stato nazionale francese con i suoi sovrani, considerati al pari di taumaturghi, «unti dal Signore». Da queste premesse, nel secolo successivo, si originò lo scontro con il pontefice Bonifacio VIII .



La diffusione dell’eresia è un fatto che non interessò solo il XII ma anche il xiii secolo. Si pensi al rilievo assunto nei primi anni del Duecento dalla crociata contro gli Albigesi. Contro l’eresia, allora, il IV Concilio lateranense (1215) emanò disposizioni destinate a porre i miscredenti al bando della società. Onorio III chiese e ottenne, come dianzi accennato, che all’atto dell’incoronazione tali norme fossero accettate da Federico II come compito dell’Impero: l’eresia, dunque, fu considerata un reato punito con la pena di morte per il peccatore ostinato. Qualche anno dopo venne istituita l’Inquisizione che nel Duecento e, in genere, nel Medioevo non conobbe l’organizzazione centralizzata conferitale più tardi; eppure là dove si esplicitò, esercitò una rigorosa funzione di controllo e tale azione si diresse contro i poveri Lombardi, o Valdesi di origine italiana, e contro i poveri di Lione o Valdesi di origine francese. Ma accanto a quelle comunità si ebbero altre correnti ereticali in Boemia, nelle terre slave e in varie zone germaniche; l’Inquisizione dunque non ebbe un compito facile. Tuttavia, l’eresia non fu vinta né dalla crociata né dall’Inquisizione, ma da due movimenti religiosi che riuscirono a dar nuovo vigore alla spiritualità cattolica: quelli cui diedero impulso San Domenico di Guzmán e San Francesco d’Assisi.



Domenico di Guzmán (1170-1221), spagnolo di Calaruega, in Castiglia, si rese conto della grave situazione della Francia meridionale attraversata, allorché si recò in Italia, al seguito del vescovo Diego di Osma. San Domenico contò presto numerosi confratelli, che furono denominati «Predicatori»: da loro uscirono grandi polemisti contro le eresie, come Moneta da Cremona o Pietro Martire, grandi uomini di cultura come S. Tommaso d’Aquino.

Più a fondo riuscì a penetrare nella società cristiana San Francesco d’Assisi (1182-1226). Uscito dalla borghesia mercantile della città del Subasio, egli, più che scendere sul piano della polemica antiereticale, intese affermare la validità totale del messaggio evangelico. Così preferì vivere la povertà di Cristo, spogliandosi d’ogni bene e rinunciando persino alla proprietà collettiva fino ad allora permessa ai monaci, privandosi di qualsiasi possesso personale. Contro i Catari, ma senza esplicita polemica, Francesco esaltò la santità e la bellezza della natura – ce lo mostra il suo ben noto Cantico delle creature – e in più amò gli animali, dal lupo di Gubbio agli uccelli; ricordò, poi, l’umanità di Cristo, rievocando la sua nascita col presepio di Greccio, rivivendone intensamente la passione di cui sulla sua carne portò le stimmate. Ai Valdesi San Francesco mostrò, altresì, che si poteva essere poveri e rimanere nella Chiesa cattolica, mentre ai Catari indicò che l’ascesi più rigorosa non doveva essere odio al mondo e maledizione della vita. D’altra parte, Francesco volle i frati umili fra gli umili: perciò, da principio, essi non ebbero conventi, ma case ubicate nelle parti più povere delle città e nelle campagne; vissero di lavoro, solo più tardi ricevendo elemosine. Il loro esempio fu travolgente. Se molti seguaci ebbero i Domenicani, i Francescani ottennero un successo senza pari. Il loro numero si elevò a migliaia di persone, sì da creare problemi organizzativi ai successori di Francesco, vòlti a governar l’ordine. Nella prima metà del Duecento i “Minori” oscillarono allora fra l’ambizione di Elia da Cortona e il rigorismo severo e umile di Giovanni da Parma: ne nacquero contrasti tra i frati, presto divisisi in una maggioranza, detta «Comunità», tesa ad accettare e accogliere l’esperienza dei precedenti ordini religiosi e in una minoranza, radicata nel rifiuto di ogni compromesso e nell’esigenza di spiritualità, definita degli «Spirituali». Il contrasto si acuì quando il francescanesimo si incontrò con il profetismo di Gioacchino da Fiore.

Se si riflette su quanto detto a proposito di Gioacchino da Fiore e della sua teorica e lo si ponga in rapporto con lo spirito e la Regola francescana, balzano evidenti i punti di contatto tra gioachimismo e francescanesimo: l’uno e l’altro, infatti, postulano una società interamente cristiana, in cui eletti non sono soltanto quelli che «abbandonano il secolo», ma pur coloro che rimastivi eleveranno la loro vita a uno stadio sovrannaturale mediante l’adesione al «terzo ordine». Gioacchino pensò, altresì, a una comunione dei beni monastici che annullasse il concetto di proprietà e Francesco scelse la povertà evangelica. Entrambi poi furono contrari alla crociata. Una differenza sostanziale, tuttavia, li contraddistinse: il santo di Assisi non sentì vicina la «fine dei tempi» che invece rappresentò uno dei momenti fondamentali dell’escatologismo gioachimita. E però, una volta configuratosi, il gioachimismo esercitò una significativa influenza sull’Ordine dei Minori. La avvertì Tommaso da Celano, l’autore della Vita I e della Vita II di San Francesco, che individuò nell’Assisiate il peculiare prodotto di un’epoca prossima alla conclusione, ne furono, poi, imbevuti Alessandro da Brema, Gerardo di Borgo San Donnino, i Generali dell’Ordine, San Bonaventura da Bagnoregio, professore dell’università parigina e Giovanni da Parma. Anche la Cronaca di Salimbene de Adam rispecchiò in più luoghi il pensiero del profeta di Celico. Alla fine del Duecento, Pietro di Giovanni Olivi saldò l’incontro della concezione dell’autore della Concordia veteris et novi Testamenti con quella del poeta del Cantico delle creature. Filosofo e teologo di grande statura, l’Olivi presentò il francescanesimo come il momento più alto della vicenda ecclesiastica e quindi come la purezza destinata a redimere i fedeli, mentre la gerarchia e i papi dell’Ecclesia carnalis attestarono la decadenza di un certo tipo di organizzazione ecclesiastica. Contro i princìpi di Olivi e le opere che li rispecchiarono, si scagliarono gli inquisitori e molti suoi seguaci finirono sul rogo, ma il suo pensiero sopravvisse, influenzando in seguito lo stesso Dante Alighieri per poi affiorare, in pieno Trecento, nelle Epistulae sine titulo di Francesco Petrarca. Per via sotterranea e silenziosa il disegno della Chiesa spirituale del Duecento giunse pertanto sino alla Riforma protestante, successiva di tre secoli.



L’abdicazione di Celestino V e l’isolamento in cui fu posto, l’immediata successione di Benedetto Caetani, diverso per formazione sociale e spirituale, nonché per provenienza, gettarono una luce sinistra sul pontificato di Bonifacio VIII , riflessa nella Divina Commedia dantesca. Vi fu chi rimproverò al nuovo pontefice segreti complotti contro Celestino, costretto a lasciare il soglio di Pietro; chi lo accusò di cattivi costumi, di miscredenza; chi lo identificò con l’anticristo. Certo è difficile stabilire quale fosse la realtà. Sebbene sia noto che fu ambizioso, aspro e violento e mal sopportò di essere contraddetto, Bonifacio VIII , però, fu colto e di grande ingegno. Egli riprese e sviluppò con ampiezza il programma teocratico di Innocenzo III , intromettendosi nella politica dei principali Stati europei: cercò di concludere a favore di Napoli la guerra fra Angioini e Aragonesi, riuscendovi solo in parte con la pace di Caltabellotta (1302), in sostanza un compromesso. Nell’intento di favorire la pacificazione tra i Fiorentini, inviò nella città Carlo di Valois – il «malaugurato paciaro» lo chiamerà Dante – che sostenne i Neri e cacciò i Bianchi e tra questi l’Alighieri. Bandì una vera e propria crociata contro la famiglia romana dei Colonna, che non riconobbe per legittima la sua elezione pontificia, la umiliò distruggendo la rocca di Palestrina e destituì i cardinali Jacopo e Pietro, appartenenti a quella casata.

L’unico che si difese «a viso aperto» e con successo dalla politica bonifaciana fu il francese Filippo IV il Bello, non disposto a sopportare che alla curia romana venissero versate le decime dal clero francese, mentre il clero stesso veniva tassato dal re per le spese belliche del regno. In nome delle prerogative ecclesiastiche e dei secolari privilegi del clero, Bonifacio emanò la bolla Unam Sanctam, in cui si ribadì l’ideale teocratico. A sua volta il sovrano pose i beni ecclesiastici francesi sotto il controllo della corona, si alleò con i Colonna e avviò in Italia Guglielmo di Nogaret, per catturare il vicario di Cristo e condurlo presso un Concilio francese perché lo giudicasse e deponesse. Il Nogaret, con Sciarra Colonna e una schiera di armati, entrò in Anagni ove risiedeva il papa. Forzate le porte del palazzo pontificio, Bonifacio fu insultato e forse schiaffeggiato (3 settembre 1303), ma il popolo anagnino si ribellò contro un oltraggio considerato come rivolto, attraverso la persona del suo rappresentante, allo stesso Cristo. Il Nogaret e i Colonna fuggirono, il pontefice, liberato e ricondotto a Roma, morì dopo pochi giorni per le offese e le umiliazioni. Sotto il suo pontificato la potenza religiosa della Chiesa raggiunse il culmine, soprattutto con la proclamazione del primo Giubileo del 1300, con cui si concesse la remissione totale delle pene temporali alla moltitudine dei pellegrini convenuti a Roma, i quali dagli ultimi anni del Duecento si erano moltiplicati per compiere un viaggio penitenziale il cui scopo era di confessarsi e comunicarsi sulle tombe degli apostoli.



Dopo la morte di Bonifacio il Papato, giunto al culmine del suo potere, cominciò a entrare in una fase di regresso. Dopo il lungo Conclave di Perugia durante il quale i cardinali italiani – perciò rimproverati da Dante – acuirono ancor più le loro divisioni e fecero prevalere i porporati francesi, questi decisero di scegliere di nuovo un pontefice estraneo al Sacro Collegio: l’arcivescovo di Bordeaux, Bertrand de Got, il quale prese il nome di Clemente V . Il nuovo papa ricevette la consacrazione in Francia, cosa inconsueta, e l’incoronazione avvenne alla presenza di Filippo il Bello e Carlo di Valois. In principio Clemente sembrava preparare il ritorno in Italia, poi fissò la residenza della Chiesa ad Avignone, possesso feudale degli Angioini, successivamente venduto ai papi, circondato dal Contado Venassino.

Cominciò allora il periodo della Cattività avignonese (1305-1377), detta così in ricordo della prigionia degli Ebrei in Babilonia, durata quasi lo stesso numero di anni. In realtà quell’età non fu di umiliazione per il Papato che, nel cuore del continente, meglio collegato con i regni nazionali, influì sulle loro scelte politiche e su quelle di un Impero sempre meno pronto a subire la volontà della Chiesa. Certo la vicinanza con il regno di Francia unì sensibilmente gli interessi papali a quelli di Filippo il Bello. Per compiacerlo, infatti, Clemente V istituì un processo alla memoria di Bonifacio VIII e soppresse l’ordine dei Templari delle cui ricchezze si impinguò la corona francese. Va però notato che pure a Roma il Papato era stato legato alle scelte delle grandi famiglie e aveva infine conosciuto l’ingerenza di Carlo d’Angiò. La situazione avignonese quindi non era né nuova né più difficile delle precedenti per il prestigio pontificio. Aggiungeremo, poi, che in quei settant’anni la corte avignonese fu fastosa, protesse artisti e poeti – si pensi al Petrarca – i quali da quel lembo di terra profusero i tesori del loro ingegno.

A Clemente V seguirono Giovanni XXII , Benedetto XII , Clemente VI,Innocenzo VI,Urbano V , Gregorio XI . Sebbene in Avignone il Papato non fosse più condizionato che altrove, la sua permanenza prolungata fuori Roma fu ritenuta in Italia una sventura, una parentesi da chiudere al più presto con il ritorno dei successori di Pietro. In tal senso con misticismo non privo di concreto senso politico si espresse la figlia di un tessitore senese, Caterina Benincasa, che fu tenace nell’invitare i pontefici a tornare alla loro sede naturale. A sua volta l’Alighieri, pur considerandosi «ultima pecora del gregge», si rivolse ai cardinali italiani con una lettera inviata loro durante il Conclave di Carpentras (1314), nell’intento di convincerli a rimaner saldi nella scelta di un successore che rientrasse in Roma, ove la Chiesa «sedeva» sola e abbandonata. Nel 1300, durante il Giubileo, l’Urbe aveva attraversato un periodo di prosperità per lo straordinario afflusso di romei; mercanti, artigiani e albergatori e osti avevano concluso ottimi affari. A metà Trecento, invece, dopo l’anno Santo del 1350, i pellegrinaggi si diradarono e con essi sparì il benessere. La città si spopolò, tanto che nel periodo avignonese contò poche decine di migliaia di abitanti e durante un rigido inverno i lupi si spinsero fin nei quartieri abitati! Tutto lo stato della Chiesa, insomma, era in crisi. L’assenza del papa poi produsse profondi guasti nell’amministrazione capitolina e pure in quella della Chiesa che soffrì anch’essa per la partenza dei cardinali e delle più autorevoli cariche ecclesiastiche che lasciarono l’Urbe per Avignone.

A comprovare l’incuria che in quel periodo colpì la città, ricorderemo l’incendio che nei primi anni del Trecento (6 maggio 1308) distrusse buona parte di San Giovanni in Laterano (la sacrestia, il tetto ligneo, molte colonne, il coro e l’altar maggiore), per lunghi anni sottoposta a restauro senza che le ferite infertele si sanassero completamente.



In tale situazione Giovanni XXIII nviò nel Patrimonio (complesso dei possedimenti pontifici attorno a Roma) Bertrando del Poggetto, che ristabilì l’ordine nelle città e nei feudi turbati dall’assenza del papa. In quegli anni si fece avanti nell’Urbe l’enigmatica figura del popolano Cola di Rienzo, appassionato dei ricordi dell’antica Roma e maceratosi per l’attuale situazione di degrado cittadino. La prima volta egli comparve sulla scena politica quando fu inviato ad Avignone, per invocare la ripetizione del Giubileo nel 1350, richiesta dai Romani desiderosi di scuotere la città dal torpore in cui versava. Ad Avignone Cola conobbe il Petrarca e l’incontro lo convinse vieppiù a restaurare nell’Urbe la Repubblica degli Scipioni. Nominato notaro della Camera apostolica, egli si servì dell’appoggio della borghesia mercantile romana per compiere un colpo di stato con cui travolse i nobili e fu eletto tribuno del popolo (1347). Presto però si vide quanto quel tentativo di restaurazione repubblicana fosse inattuale e come al tribuno mancasse la possibilità di realizzare qualcosa di concreto; cosicché fu costretto alla fuga dall’opposizione dei nobili. Dopo un periodo di traversie il pontefice Innocenzo VI,nelle cui mani Cola finì, lo rinviò in Italia al seguito del cardinale Egidio Albornoz, per restaurare l’autorità ecclesiastica nello stato Pontificio. A Roma, Cola riprese il potere come senatore (1354). Accolto con favore dai Romani, poi scontenti per le forti gabelle sul vino, sul sale e altri prodotti alimentari, presto fu assalito dai Colonna che lo cacciarono dal Campidoglio. Per salvarsi Cola fuggì vestito da carbonaio, ma, riconosciuto, fu trascinato ai piedi della rocca capitolina e ucciso.



Alla fine dell’interregno (1273), seguito alla morte di Federico II , divenne imperatore Rodolfo d’Asburgo, la cui casata fu legata agli interessi della politica medioeuropea. Nel 1308, ucciso Alberto d’Austria, figlio di Rodolfo, fu designato al trono Enrico VII di Lussemburgo. Su di lui si concentrarono le speranze degli ultimi sostenitori dell’Impero medievale e fra questi Dante Alighieri che si rivolse ad Enrico VII come unico esponente politico capace di riportare giustizia in un mondo privo di pace. Enrico scese in Italia, giunse con difficoltà a Roma, riuscì a cingere la corona imperiale e subito fece ritorno verso il Nord, ma arrivato nei pressi di Siena, morì a Buonconvento (1313). Dopo alcuni anni di lotta tra i pretendenti alla successione fu scelto Ludovico il Bavaro, il quale non venne riconosciuto da Giovanni XXII . In lotta contro il papa, Ludovico scese in Italia, ricevendo a Roma la corona da due vescovi scismatici e dal popolo Romano (1328). Già Dante sostenne nella Monarchia il principio secondo cui il popolo Romano aveva il diritto di assegnare la corona imperiale. Eguale posizione sostenne Marsilio da Padova nel Defensor pacis (1324). Rientrato in Germania, l’imperatore si trovò contro Carlo IV di Boemia. Ma morì (1347) prima di averlo affrontato in combattimento. Con il successore Carlo IV (1347) il Sacro Romano Impero si trasformò spiccatamente in una istituzione nazionale germanica. Secondo la Bolla d’Oro, promulgata dall’imperatore, l’elezione imperiale fu affidata a sette grandi elettori: tre ecclesiastici – gli arcivescovi di Magonza, Treviri e Colonia – e quattro laici – il conte palatino del Reno, il duca di Sassonia, il marchese di Brandeburgo e il re di Boemia.



Il ritorno definitivo dei papi a Roma, dopo il tentativo di Urbano V , si dovette a Gregorio XI (1377), ma l’anno successivo alla sua morte la Chiesa si trovò in una grave situazione. Molti cardinali erano francesi, sfavorevoli a ristabilire la sede pontificia nell’Urbe. Il popolo Romano , invece, temeva che il nuovo papa tornasse oltralpe lasciando la città abbandonata. Il Conclave si svolse fra accesi tumulti e mentre i cittadini gridavano di volere un pontefice Romano o almeno italiano, sotto quella pressione fu eletto Bartolomeo Prignano, arcivescovo di Bari, con il nome di Urbano VI (1378-1389). Contro l’eletto si schierarono però i cardinali francesi che, asserendo l’invalidità di un Conclave conclusosi sotto la spinta delle pressioni della piazza, scelsero un antipapa, Roberto di Ginevra (Clemente VII ) eletto nel corso di un successivo Conclave tenutosi a Fondi. I due pontefici si scontrarono a Marino (1379); uscì vittorioso Urbano VI e Clemente dovette fuggire, dando luogo così a uno scisma protrattosi per circa settant’anni, in cui la cristianità fu divisa e si rese precario il prestigio della Chiesa. Il danno prodotto dalla permanenza di due papi, talvolta persino di tre allorché fu eletto un terzo pontefice a Pisa, oltre a quelli di Roma e di Avignone, colpì gravemente la coscienza dei fedeli e dette luogo alla più drammatica crisi del cristianesimo medievale dopo lo scisma costantinopolitano di Michele Cerulario del secolo XI .



Nelle città italiane il vecchio Comune si trasformò in Signoria, cioè nel dominio di un signore che assoggettò i sudditi. Talvolta accadde che fossero i cittadini a scegliere il dominatore, cui delegarono ogni potere, cosicché esso rappresentò la volontà popolare. Quindi la Signoria dovette considerarsi, almeno in parte, un fenomeno democratico. L’Italia centrosettentrionale pullulò di Signorie: i Della Scala a Verona, i Da Carrara a Padova, i Da Camino a Treviso, gli Estensi a Ferrara, i Da Polenta a Ravenna, i Bonaccolsi, poi i Gonzaga a Mantova, gli Scotti a Piacenza, i Da Correggio a Parma, i Pepoli a Bologna, i Manfredi a Faenza, gli Ordelaffi a Forlì, i Malatesta a Rimini, i Da Varano a Camerino, i Montefeltro a Urbino. Signorie particolarmente notevoli furono però quelle genovesi, veneziane, milanesi, fiorentine.

Nel Trecento Genova possedette, soprattutto nel Levante, quasi un impero nel Mar Nero e nel Bosforo e detenne le vie di sbocco dei fiumi attraverso cui si avviarono i commerci da e verso la Russia meridionale. Importanti furono le colonie di Focea, ricche di allume, di Chio, ricca di mastice, e della Corsica. Legata in particolare allo sviluppo economico della Repubblica genovese fu la fondazione della «Maona», associazione finanziaria garantita dallo stato, ma con amministrazione autonoma. Per contendersi le ricchezze si accesero lotte fra Grimaldi, Doria, Fieschi e Spinola. Nel 1339 il popolo tentò la riconquista del potere mediante l’istituzione del Dogato. Simon Boccanegra fu eletto doge a vita e attuò una politica vòlta a sganciare la repubblica dall’interesse dei nobili. Questi ultimi, però, furono talmente interessati a mantenere il potere che si coalizzarono contro il doge Boccanegra, dopo soli cinque anni costretto a dimettersi.

La storia di Venezia si contrappose alla genovese per più motivi, tra cui significativo quello della serietà e della preparazione della sua classe dirigente che, dopo la «Serrata del Maggior Consiglio» (1297), stabilì che nell’organo costituzionale più importante per lo stato entrassero solo le famiglie che già allora ne facevano parte, riuscendo ad organizzare una classe dirigente unita da cui, in seguito, si scelsero i dogi, gli ammiragli, gli ambasciatori e i grandi dignitari dello stato. Baiamonte Tiepolo, nel 1310, cercò inutilmente con una congiura di modificare quell’orientamento oligarchico. Fu costituito, allora, il Consiglio dei Dieci, suprema magistratura, con il compito di svolgere inquisizioni sulla condotta dei cittadini, doge compreso. Si consolidò così una Signoria aristocratica, affidata nelle mani di un gruppo di potere permanente. Ciò rese salde le istituzioni e sviluppò la forza della repubblica, volta a porre le basi della «politica di terra ferma» realizzatasi in principio con la conquista del veronese e del trevigiano (1339). A metà Trecento scoppiò il conflitto fra Genova e Venezia per il dominio incontrastato sul commercio internazionale e sui mari. Violenta fu la guerra per il possesso di Chioggia fra il 1378 e il 1381. Venezia, dapprincipio vittoriosa, fu poi sconfitta a Pola e i Genovesi assediarono Chioggia, al comando di Vettor Pisani. Una pace di compromesso, mediata da Amedeo VI di Savoia, il Conte Verde, pose termine al conflitto (1381). La trattativa conclusa a Torino evidenziò come potenza italiana i Savoia che, trasferendo la capitale della contea da Chambéry a Torino e interessandosi attivamente della situazione italiana, assunsero ruolo e orientamento più precisi nella penisola.

Dal conflitto fra i Torriani e i Visconti sbocciò la Signoria milanese di cui si scorsero i bagliori quando Guido della Torre divenne capitano del popolo (1307) e poi quando, con la discesa di Enrico VII , assunse pieno potere la famiglia dei Visconti. Matteo Visconti ebbe una posizione di rilievo nel conflitto fra Giovanni XXII e Ludovico il Bavaro. Galeazzo Visconti consolidò la potenza familiare prendendo Cremona. L’astro visconteo fu, quindi, in continua ascesa: nel 1350 Giovanni Visconti acquistò per denaro Bologna e dominò su Genova; Galeazzo II conquistò Pavia e il Monferrato. Con Gian Galeazzo (1378-1402), Milano fu il più forte degli Stati italiani che potesse aspirare al predominio sul Nord della penisola. Dotati di disponibilità finanziaria, i Visconti assoldarono abili capitani di ventura, eressero fastose costruzioni, quali il duomo di Milano, svilupparono l’industria della lana e l’agricoltura che, giovandosi di preesistenti opere idrauliche e di irrigazione (il Naviglio grande, il canale della Muzza, il potenziamento delle «Marcite»), divennero più moderne e progredite. Inoltre fu introdotta la coltura del riso, tesa ad attivare una fiorente industria. Fu incrementato, poi, l’allevamento del bestiame che conferì un aspetto del tutto particolare alla Lombardia, già nel Trecento all’avanguardia fra le colture più progredite.

Diversa da quella di altre città fu la storia trecentesca di Firenze, i cui cittadini si divisero in due partiti, i Bianchi e i Neri, originariamente di ispirazione guelfa, i primi capeggiati dai Cerchi, più moderati, i secondi guidati dai Donati, guelfi intransigenti. La peculiarità fiorentina non risiedette nella divisione in partiti, prerogativa questa comune a tutti i centri urbani, ma nella virulenza che, specie in taluni momenti, la passione politica assunse nella città del fiore. All’inizio del Trecento ascese al potere la parte bianca, in cui militarono Dante Alighieri – il poeta della Divina Commedia – e Dino Compagni, autore di una celebre cronaca cittadina. Nel 1301 prevalsero i Neri, con l’aiuto sia di Bonifacio VIII sia di Carlo di Valois e Dante fu esiliato. Certo la vivacità delle fazioni e la febbre politica mantennero più vivo in Firenze il concetto di libertas. Infatti, mentre Genova e Venezia, alla fine del Duecento, si avviarono verso forme di oligarchia, Firenze con gli «Ordinamenti di giustizia» di Giano della Bella privilegiò istituzioni più democratiche, basate sulla collaborazione al governo delle Arti maggiori e medie. Tali ordinamenti rafforzarono la prosperità della popolosa città, che andò conquistandosi la fama di Atene d’Italia. In essa, infatti, ai tempi di Dante vivevano almeno 100 mila abitanti, circa 10 mila bimbi sapevano leggere e scrivere, quasi 1500 avevano appreso i procedimenti del calcolo e più di 600 frequentavano scuole superiori. Economicamente e culturalmente all’avanguardia Firenze, lo fu forse meno dal punto di vista militare. Infatti, il suo esercito fu sconfitto due volte dal pisano Uguccione della Faggiuola a Montecatini (1315) e dal lucchese Castruccio Castracani ad Altopascio (1325). Dopo la crisi successiva alla peste (1348) la città cadde per un anno nelle mani di Gualtieri di Brienne, detto il «Duca di Atene»; poi fu travagliata dalle guerre contro Pisa, i Visconti e il papa, che, per preparare il ritorno in Italia, tentò una «restaurazione» negli Stati ecclesiastici, da troppo tempo in abbandono. Quest’ultima guerra, denominata degli «Otto Santi», costò molto alle provate finanze fiorentine, così originò una crisi sociale, oltre che economica, sfociata nel Tumulto dei Ciompi (1378).

Le Arti si dividevano in maggiori, medie e minori. Queste le maggiori: Giudici e Notai, Medici e Speziali, Calimala (raffinamento dei panni rozzi), Cambio (banchieri), Lana, Seta, Vaiai (pellicciai). Solo le maggiori, in pratica, ebbero il predominio su Firenze, determinando la preponderanza dei nobili e della borghesia mercantile o «Popolo grasso». I Ciompi, popolo minuto dei cardatori di lana, si erano riuniti in tre Arti minori e il loro rappresentante, Michele di Lando, divenne Gonfaloniere di giustizia. In città scoppiarono momentanee violenze, le case dei Magnati furono bruciate, il Bargello fu impiccato e i Signori furono rinchiusi in Palazzo Vecchio.

Pur senza la Sicilia, dopo la pace di Caltabellotta (1302), il regno di Napoli fu lo stato più grande della penisola, capace di conservare durante il Trecento leggi, ordinamenti e caratteristiche omogenee. Oltre all’agricoltura, gli Angioini svilupparono anche l’industria. Cotone e lana, prodotti con abbondanza, vennero avviati verso i mercati milanesi e fiorentini soprattutto durante la Guerra dei Cento Anni e la conseguente chiusura dei mercati del Nord. In Abruzzo si avviò inoltre l’industria dello zucchero e dello zafferano. Città come L’Aquila, il secondo centro del regno, oltre a Napoli, ebbero sensibile incremento, pur se non paragonabile allo sviluppo urbano del Nord della penisola. Roberto d’Angiò rafforzò il suo prestigio e la sua funzione di campione del guelfismo, cosa che lo rese una personalità di spicco del Trecento italiano. Il regno sembrò avviarsi su un cammino di progresso, attraendo artisti come Giotto e Tino da Camaino, simile a quello di Firenze e Milano. Nella seconda metà del secolo, poi, durante il regno di Giovanna i, che vide morire in circostanze tragiche e misteriose tre suoi mariti prima di spegnersi anch’essa, non certo di morte naturale, la situazione si capovolse e divenne critica.



La storia d’Italia del Trecento è in prevalenza legata alle città che acquistano potere, ma non riescono a stringersi in un regno unitario. Essenzialmente nazionale, invece, fu la storia degli altri paesi occidentali, dello stesso Impero e poi della penisola iberica. Per tutto il secolo XIV la vicenda francese apparve legata a quella del regno d’Inghilterra, poiché i sovrani inglesi imparentati con i francesi possedevano vasti feudi in continente. Alla morte di Carlo IV , ultimo esponente del ramo principale della casa Capetingia, gli successe Filippo VI di Valois, di un ramo collaterale della stessa casata, quindi parente alla lontana del defunto re che era invece più strettamente legato a Edoardo III d’Inghilterra, figlio della regina Isabella, figlia del sovrano francese scomparso, Filippo IV il Bello. Edoardo pose la sua candidatura alla successione, sul trono di Francia, candidatura che venne rifiutata. Da tale contesa dinastica nacque una guerra che iniziatasi nel 1337, finì nel 1453, prendendo il nome di «Guerra dei Cento Anni». Il complicato conflitto può esser ridotto in tre fasi, delle quali le prime due occuparono, più o meno, il Trecento. Il primo periodo (1337-1380) fu favorevole agli Inglesi, che batterono i Francesi a Crécy e a Poitiers e riuscirono persino a catturare il sovrano Giovanni II . La seconda parte (1381-1399) fu più favorevole ai Francesi, che con Carlo V tentarono la riscossa e rioccuparono i territori perduti lasciando agli Inglesi Bordeaux, Brest e Calais. A questi due primi momenti si accompagnarono tre decenni di torbide vicende che scossero il regno francese e l’inglese. In Francia scoppiò la guerra civile tra Borgognoni e Armagnacchi. Questi ultimi assunsero il nome dal conte di Armagnac, sostenitore degli Orléans; i Borgognoni furono avversari dei Francesi e legati da oscure trame agli Inglesi. In Inghilterra il parlamento e i nobili resero responsabile Riccardo II della sconfitta nel continente e lo deposero, sostituendolo con Enrico IV di Lancaster, discendente da un ramo cadetto dei Plantageneti (1399). Nello stesso periodo l’Inghilterra fu tormentata da un tentativo di rivolta della Chiesa nazionale promosso da Giovanni Wycliffe (1324-1384) e più tardi sfociato nella riforma anglicana. Come lui, anche Giovanni Huss e Gerolamo da Praga, in Boemia, sentirono meno attuale il programma del Papato teocratico e tentarono, pagando tragicamente con la condanna al rogo pronunciata dal Concilio di Costanza (1415-1416), di legare i destini del clero a quelli degli Stati, dove vivevano e operavano.

Nei primi anni del Quattrocento il conflitto franco-inglese riprese violento. Ebbe luogo così la terza fase della Guerra dei Cento Anni (1415-1453). Enrico V d’Inghilterra, passato alla riscossa, sconfisse i Francesi nella battaglia di Azincourt (1415), cantata da Shakespeare nel dramma dedicato al sovrano inglese vincitore. Così, in seguito all’accordo anglo-francese si concluse un trattato a Troyes (1420), in base al quale al sovrano inglese si riconobbe il diritto alla successione sul trono di Francia. A quel punto il trionfo della casa d’Inghilterra parve completo e sembrò raggiunto il fine per cui si era combattuto per ottant’anni: l’unificazione della corona francese all’inglese. Ma il trionfo fu breve; la morte di Enrico V e la successione in Francia di Carlo VII , figlio di Carlo VI,potenziarono decisamente il movimento di riscossa nazionale, con l’aiuto di Giovanna d’Arco, contadina lorenese che incitata, come disse, da mistiche voci trasfuse il suo fanatico entusiasmo nella vittoria, nel re e nell’esercito. Orléans, assediata dagli Inglesi, venne liberata. Il re coronato a Reims fu riconosciuto dai Francesi e nonostante Giovanna d’Arco, caduta in mano agli Inglesi, fosse condannata al rogo sotto l’accusa di eresia, l’esercito francese accumulò vittorie su vittorie, lasciando infine agli Inglesi il solo possesso di Calais (1453).

Avviato nel XIV , nel XV secolo si compì il processo di unificazione spagnola. La Castiglia, il più ampio regno cristiano della Spagna, continuò la riconquista, che liberò la penisola iberica dagli Arabi, confinati in Granada. Al possedimento della Sicilia, l’Aragona aggiunse quelli della Sardegna e delle maggiori isole del Mediterraneo occidentale. Verso la metà del secolo anche il regno di Napoli passò sotto il controllo aragonese. L’unificazione spagnola fece un grande passo in avanti nel 1469 con il matrimonio tra Ferdinando di Aragona e Isabella di Castiglia.

Uno sguardo alle vicende degli Stati occidentali riflette una situazione volta a contraddistinguere i vari popoli nell’evo moderno. L’Impero fu sempre più legato alle vicende degli Stati tedeschi. I successori di Carlo IV di Boemia, Venceslao e Sigismondo, cercarono di consolidare il possesso delle terre boeme e delle alpine entro i confini della «Mitteleuropa». Massimiliano d’Asburgo, arciduca d’Austria e imperatore dal 1493, ai domini della sua casata aggiunse la vistosa eredità di Maria di Borgogna nelle Fiandre, in Olanda e nella Franca Contea.

Nelle terre sudorientali del continente si alternarono momenti di splendore a periodi di decadenza. Il regno di Ungheria si stabilizzò sotto Mattia Corvino (1458-1490) che aprì la sua corte all’influenza del primo Rinascimento italiano. Dal granducato di Lituania ebbe origine la Polonia che, rafforzatasi sotto la dinastia degli Jagelloni, dopo un periodo di unione con l’Ungheria (1382), fu scossa da gravi lotte intestine, fino a che proseguì autonomamente il suo cammino. Similmente si formò il primo nucleo dello stato russo, sorto a Mosca dal grande Impero dell’«Orda d’Oro», formato da Gengis-Khan, assumendo la configurazione di un potente stato con Ivan III il Grande (1462-1505). Nel XV secolo la Chiesa russa si rafforzò e sulla base del modello ortodosso bizantino strinse fertili rapporti con il mondo politico sin da quando il metropolita si stabilì a Mosca, ove fu posta la sede del Granducato fondato, come si disse, sui resti dello stato mongolo, arricchito, oltre che dal nuovo capoluogo, dalla città di Kiev, dalla grande Novgorod e da Smolensk, tutte e tre collocate sulla via fluviale che allora collegava il Baltico e il Mar Nero, ossia il Volga. Tale zona divenne pertanto uno dei poli commerciali che avviò e complessivamente promosse scambi fra l’Europa centro-meridionale e l’Oriente asiatico. Nel Nord della Germania si svilupparono poi città come Brema e Lubecca, centri di fiorenti mercati, che poi dettero vita alla Lega Anseatica.



Il pericolo turco affacciatosi verso la fine del Duecento e fattosi minaccioso a metà del Trecento con Murad i, spintosi fino ad Adrianopoli e Filippopoli, divenne drammatico nei primi anni del Quattrocento quando il sultano Bajazet assediò Bisanzio. Ma un imprevisto ostacolo distolse quest’ultimo dall’assedio: l’avanzata del mongolo Temur-Lenk, il cui nome storpiato fu tramandato come Tamerlano. Questo condottiero tentò di riunire sotto una stessa bandiera Asia e Oriente europeo. Ma dopo esser giunto fin nell’Asia Minore, interruppe l’avanzata volgendosi alla Cina, ove morì (1405).

Negli anni successivi l’Occidente preparò la riscossa. Venezia armò una flotta che a Gallipoli sconfisse le navi turche (1416). Tuttavia si trattò di un fuoco di paglia: nel 1421 Murad II , riavutosi dai guasti che Tamerlano aveva procurato all’esercito turco, riprese l’offensiva contro Serbi, Valacchi e Albanesi. Una comune difesa tentò Giovanni Hunyadi, organizzatore di un esercito di Ungheresi, Polacchi e Serbi che sbaragliò i Turchi a Nish, avanzando fino a Varna. Testimonianza dello spirito combattivo degli occidentali restano gli scritti di Giovanni da Capistrano, il quale invocò la crociata contro gli Ottomani e l’unione dei popoli europei contro i Turchi. Si può dire, anzi, che proprio di fronte a questa ineluttabile minaccia appare per la prima volta chiaro il concetto di Europa, come complesso di popolazioni che possono accomunarsi nell’intento di respingere un comune rischio che le attanaglia. Un pericolo più grande riuscì in tal modo a far superare il particolarismo, che fu caratteristica immutabile dei popoli e delle nazioni del nostro continente. Non mancarono, oltre a quello dell’Hunjadi, altri esempi di valore come quello di Giorgio Castriota, chiamato dai Turchi lo Scanderbeg, il quale sconfisse gli Ottomani e fu riconosciuto eroe nazionale d’Albania. In ogni modo, esempi di sublime eroismo furono insufficienti a scongiurare la grave emergenza. Maometto II , sul trono dal 1451, organizzò una nuova massiccia spedizione contro l’Impero bizantino. Bisanzio, circondata per mare e per terra, resse tre mesi all’assedio. Il 29 maggio 1453 la città fu espugnata e l’ultimo imperatore, Costantino XI , della famiglia dei Paleologi, morì in battaglia. La città bruciò per tre giorni, poi sulle rovine della capitale di un Impero restato in vita per undici secoli, nacque la nuova Istanbul e le chiese rimaste in piedi, come Santa Sofia, vennero trasformate in templi islamici. Gli occidentali, che ritenevano di essere inattaccabili, immaginarono le contrade del nostro continente percorse da crudeli Turchi, ovunque pronti a depredare, a uccidere. La vecchia Europa fu terrorizzata.



Nella prima metà del Quattrocento le città italiane, incapaci di unirsi in un progetto nazionale, continuarono la lotta con le rivali, più o meno vicine, e la guerra sembrò divenuta condizione permanente di vita. Il mestiere delle armi fu allora una consistente fonte di reddito che appagò, oltre il tradizionale particolarismo cittadino, anche lo spirito ardimentoso degli uomini. In siffatta realtà nacquero le Compagnie di ventura. Il fenomeno delle milizie mercenarie si era verificato già nel Trecento, fino a che si costituirono eserciti di volontari, guidati da condottieri talora valorosi che, esercitando il mestiere delle armi, animarono una nuova tattica guerresca, spesso vincente sugli assalti della cavalleria e su quelli delle milizie cittadine. I capitani di ventura presero nome di condottieri, perché usavano andare «in condotta», ossia erano assoldati. Le prime Compagnie, in prevalenza costituite da stranieri, furono quella di Guarnieri di Urslingen, il cosiddetto «nemico di Dio, di pietà, di misericordia», costituita da Tedeschi, o quella di Giovanni Hawkwood, detto Giovanni Acuto. Il primo condottiero italiano fu Alberico da Barbiano, e la sua Compagnia di San Giorgio aiutò Urbano VI,quando sconfisse a Marino la Compagnia dei Bretoni, sostenitori di Clemente VII . Da queste prime derivarono le Compagnie di ventura del XV secolo, quali quelle di Braccio Fortebraccio da Montone, Muzio Attendolo Sforza – padre di Francesco Sforza –, Jacopo dal Verme, Niccolò Piccinino, Facino Cane, Francesco Bussone detto il Carmagnola, Bartolomeo Colleoni, Erasmo Gattamelata.

Nel Quattrocento Genova finì sotto la protezione viscontea, poi sotto quella francese, ma l’economia della repubblica rimase sempre nelle mani di un gruppo ristrettissimo di casate nobiliari. Aumentarono le tasse e il governo contrasse debiti, in specie con le famiglie facoltose. Quando gli interessi divennero tanto alti da rendersene difficile il pagamento, i creditori fondarono il Banco di San Giorgio e riscossero i loro crediti gestendo taluni proventi fiscali. Dopo la caduta di Costantinopoli, Genova uscì dai traffici dell’O- riente e del Mar Nero e il Banco passò ad amministrare beni territoriali, talvolta vendendoli: Livorno, ad esempio, fu venduta a Firenze. La repubblica ligure divenne così una grande azienda diretta dalle maggiori famiglie cittadine volte a concentrare nelle loro mani enormi risorse economiche. Il declino genovese divenne così lento ma inarrestabile.

Al contrario di Genova, Venezia rimarginò le ferite della guerra di Chioggia, continuando a svilupparsi. Nel Quattrocento una svolta fu determinata dal doge Francesco Foscari, il quale avviò più in concreto la politica di terraferma (1423). Da quel momento Venezia non fu solo potenza marinara, ma diventò stato continentale, conquistò il Veneto e il Friuli, raggiunse Bergamo, Brescia, Ravenna e, dopo la pace di Lodi, le terre dell’Adda fino a Crema, controllando, in tal modo, le vie terrestri e fluviali in collegamento con i mercati centro-settentrionali dell’Occidente e delle zone orientali. Inoltre, controllò le coste della Dalmazia e della Morea, conquistando numerose isole, tra cui Candia e Creta, e colonie di terra, nell’Egeo, fino al Mar Nero.

Nella prima metà del Quattrocento Milano, spesso assalita da altre città collegatesi contro di lei, non riuscì a conseguire nuovi ingrandimenti e Filippo Maria Visconti cedette territori a Venezia. Tuttavia, egli ricostituì uno stato erettosi di nuovo ostile contro i nemici. Nel 1423 si formò la prima lega antiviscontea capeggiata da Venezia, Firenze e i Savoia, che sconvolse la Lombardia per dieci anni. Condottiero antivisconteo fu il Carmagnola che, passato poi dai Milanesi ai Veneziani, vinse gli antichi signori a Maclodio; quindi, sospettato di tradimento, fu condannato alla decapitazione dal governo lagunare. Nel 1433 si concluse a Ferrara una pace favorevole a Venezia. Morto Filippo Maria Visconti (1447), aspirò alla successione il genero Francesco Sforza, abile e ambizioso, che riuscì a diventare duca di Milano con la diplomazia più che con le armi. Durante la guerra contro la metropoli lombarda Francesco si mantenne alleato di Venezia, allontanando due temibili pretendenti alla successione: il duca di Savoia e il re di Napoli. Quando ritenne superato il pericolo, passò contro Venezia e riuscì a farsi nominare duca di Milano, in seguito all’«azzeramento» della Repubblica Ambrosiana. Si formò, quindi, una seconda lega antiviscontea capeggiata da Venezia, Firenze e i Savoia. La guerra infuriò per tre anni senza che alcuno conseguisse la vittoria. Un diffuso senso di stanchezza e la caduta di Costantinopoli in mano ai Turchi resero infine accettabile la mediazione del pontefice. Le trattative si conclusero con la pace di Lodi (1454), con cui ebbe inizio la politica di equilibrio, destinata a garantire un cinquantennio di pace agli Stati italiani. Francesco Sforza dette così inizio alla Signoria della sua famiglia. A succedergli furono il figlio Galeazzo Maria (1476), poi il fratello Ludovico il Moro, il quale incontrò la decisa opposizione di Ferdinando i, re di Napoli e rese più complicato il problema italiano, invitando Carlo VIII , re di Francia (1483), a scendere in Italia per conquistare il regno di Napoli già retaggio dei suoi avi.

Come in precedenza, anche nel Quattrocento la storia fiorentina presentò aspetti diversi da quelli delle altre città italiane. Firenze allargò i suoi confini a Cortona, Pisa e Livorno, così raggiunse lo sbocco al mare, utile per inaugurare la politica marittima fino ad allora impeditale. Vitale, e in ripresa dopo la crisi dei decenni successivi alla peste, nel XV secolo la città si arricchì di nuovi edifici: dalla cupola brunelleschiana alla chiesa di San Lorenzo, dal palazzo Rucellai al palazzo Medici. La famiglia medicea, scesa in Firenze dal contado, non aveva tradizioni nobiliari, ma il commercio e l’attività bancaria la posero in una situazione di eccezionale ricchezza. Basti pensare che i Medici, in testa nella lista dei contribuenti fiorentini, ebbero un imponibile di circa 80 mila fiorini annui. Da principio essi assunsero atteggiamenti democratici e raggiunsero una discreta popolarità accresciuta dal prestigio accumulato da Cosimo il Vecchio durante la lega antiviscontea. Poi, per i suoi atteggiamenti antioligarchici, questi fu costretto all’esilio dalla famiglia degli Albizzi. Cosimo però, pur da lontano, restò in contatto con la città e nel 1434, dato il malcontento dei concittadini, fu richiamato in patria. Al suo rientro egli non mutò la costituzione fiorentina, ma riuscì egualmente a costituire una salda signoria, dove si insediò, non in virtù del consenso popolare, ma perché prese il potere mediante una operazione politica definibile di «vertice», ossia assumendo nelle vecchie magistrature repubblicane tutti amici fidati. Cosimo, poi, mandò gli avversari in esilio, primi gli Albizzi, mentre si impossessò dei posti chiave della finanza cittadina. Si aprì così una nuova fase della politica fiorentina. Alla morte di Piero de’ Medici, successo a Cosimo, la famiglia de’ Pazzi, appartenente alla vecchia oligarchia allontanata dal potere, profittando della giovinezza dei figli di Piero, Lorenzo e Giuliano, organizzò una congiura, cui aderirono Girolamo Riario, nipote di Sisto IV , e il cardinale Salviati, arcivescovo di Pisa. I due Medici furono assaliti in duomo; Giuliano fu ucciso mentre Lorenzo, salvatosi, represse la sommossa (1478). Da allora egli instaurò in Firenze un governo autoritario, durante il quale, pur guerreggiando contro gli Albizzi e partecipando poi alla «guerra del sale» fra Venezia e gli Estensi – terminata con la pace di Bagnòlo (1484) – e insieme a Milano – contro Venezia e il papa – alla guerra in difesa del regno di Napoli, seppe assicurare il progresso fiorentino, favorendo il primo fiorire del Rinascimento. Lorenzo, detto il Magnifico, fu il più insigne rappresentante della politica di equilibrio; letterato e mecenate di artisti e poeti dominò la penisola come moderatore e ago della bilancia della politica italiana fino alla morte (1492). La presenza di Lorenzo, pertanto, fece sì che nel complesso panorama della politica della seconda metà del Quattrocento Firenze occupasse un posto assai superiore alla sua effettiva potenza militare e territoriale. I suoi territori, infatti, furono meno della metà di quelli veneziani e circa un quinto dei napoletani, ma l’abilità del Medici e dei suoi diplomatici, dei suoi operatori economici e dei commercianti fu tale che essi costituirono un costante punto di riferimento fra le potenze italiane e anche nell’Occidente europeo.



Nel Trecento e nel Quattrocento il Sud della penisola, più unitario del Centro-Nord, fu, tuttavia, diviso tra gli Aragonesi stabilitisi in Sicilia, mentre le regioni della terra ferma rimasero in mani angioine. Nel Quattrocento, poi, la depressione socio-economica e la confusione dominarono il regno di Napoli. Ladislao di Durazzo, ad esempio, compì imprese militari di grande rilievo contro il pontefice e contro Firenze, ma, quando venne a morte (1414), lasciò nella completa oppressione la classe baronale di cui affrettò la disgregazione. Tale situazione divenne elemento costante, che spiegò la confusione e l’arretratezza del regno con Giovanna II (1414-1435). Mentre ella regnò, lo stato piombò, infatti, nella più totale anarchia, aggravata dalla circostanza che la regina non aveva eredi diretti e perciò già negli anni in cui sedette sul trono di Napoli si aprì un delicato problema di successione. Alla sua morte si fecero avanti Renato d’Angiò e Alfonso d’Aragona il quale, dopo lunghe lotte, cui parteciparono variamente Milano, Firenze, Venezia e il papa, fece il suo ingresso a Napoli come vincitore nel 1442. In tal modo si unificò nuovamente il Mezzogiorno d’Italia, comprese la Sicilia e la Sardegna, ma l’insediamento sul trono di Alfonso, detto il Magnanimo, finì con l’impoverire ulteriormente il Sud del paese. Gli successe il figlio naturale, Ferdinando i, il quale dovette battersi contro i baroni, in rivolta nel 1485-1486 e successivamente entrati in contatto con Milano e il regno di Francia, per ottenere l’allontanamento degli Aragonesi dal Mezzogiorno. Alla sua morte (1494) gli successe Alfonso II che, di fronte all’invasione francese, cedette la corona al figlio Ferrandino e fuggì in Sicilia, mentre Carlo VIII entrava come trionfatore a Napoli (1495).

Negli ultimi cinquant’anni del secolo, riassumendo, si formò un complesso abbastanza stabile di Stati italiani, e cioè il ducato di Milano, dominio degli Sforza, la Signoria dei Medici a Firenze, la Repubblica di Venezia, lo stato Pontificio e il regno aragonese di Napoli. La pace e la cultura sembrarono allora finalmente dominare la scena politica e, tuttavia, presto si rivelò la fragilità dell’equilibrio conseguito. Le congiure qua e là orditesi, le guerre intestine, il desiderio sfrenato dei governanti di superarsi gli uni con gli altri anche a costo di concludere accordi con potenze straniere – macroscopici in tal senso l’appello di Milano al re di Francia contro Napoli e pure il tacito consenso napoletano all’espansionismo turco, contro Venezia e Firenze – e altresì la generale crisi economica malamente celata dal fasto cortigiano, risvegliarono gli intenti di conquista della Francia e della Spagna, tese ad assicurarsi il predominio della penisola italiana, predominio che esse raggiunsero nel secolo successivo.



Le vicende rappresentate mostrano come nel Quattrocento la Chiesa fosse pressoché estranea agli eventi italiani. Certo, non era facile che essa potesse profondamente influire sulla politica della penisola e del continente, dato lo stato di divisione in cui permaneva. In questa situazione si riunì un Concilio a Pisa (1409), nel corso del quale le contese si accesero a tal punto che alla cristianità, oltre a Innocenzo VII e a Gregorio XII , fu “regalato” un terzo papa, Alessandro V , che pose la terza sede pontificia a Bologna. Una decisione presa in Pisa obbligò tuttavia il nuovo pontefice a convocare un Concilio ecumenico che sciogliesse i nodi della crisi. Alessandro non poté convocarlo prima di morire; così l’imperatore Sigismondo lo impose all’antipapa Giovanni XXIII. La sede fu fissata a Costanza, controllata dall’imperatore e non sgradita ai tre pontefici. Al Concilio (1414-1418) furono convocati Gregorio XII, Benedetto XIII e Giovanni XXIII, che riteneva di essere il più forte. Ma, inauguratasi l’assemblea, Giovanni ne constatò l’ostilità. Sciolse allora l’assise e fuggì. Tuttavia il Concilio, già convocato e operante, depose i tre pontefici ed elesse nuovo papa Martino V Colonna, il quale fissò nel 1431 una nuova assemblea a Basilea, cui non poté partecipare per la morte. Il grave compito fu assunto allora dal veneziano Gabriele Condulmer – Eugenio IV – il quale sostenne l’urto con la maggioranza dei vescovi, convinta dalla forza del «conciliarismo» a togliere la supremazia al papa. Per timore della minaccia turca e per una pestilenza Eugenio spostò i padri conciliari prima a Ferrara poi a Firenze. I prelati più autorevoli obbedirono al papa, i più sfrenati, invece, deposero Eugenio IV ed elessero Amedeo VIII di Savoia con il nome di Felice V , l’ultimo antipapa della storia. Ma le scissioni nel gruppo dei conciliaristi e soprattutto la «riconciliazione della Chiesa latina con la greca», ottenuta da Eugenio IV per allontanare “in extremis” il pericolo turco, rialzarono il prestigio del Papato. Con la rinuncia di Felice V si chiuse lo scisma e si restaurò l’unità della Chiesa.

In questa nuova situazione i papi consolidarono la loro autorità di sovrani, di mecenati e protettori delle arti e delle lettere. Niccolò V (1447-1455) aprì la serie dei pontefici del Rinascimento, fondò la Biblioteca Vaticana e promosse la raccolta di codici latini e greci. Quindi Enea Silvio Piccolomini, umanista salito al soglio di Pietro con il nome di Pio II (1458-1464), tentò di organizzare la crociata contro i Turchi, ma i suoi veri intendimenti furono di carattere culturale. In quegli stessi anni, infatti, l’invenzione della stampa, la composizione delle singole pagine delle opere, su piccoli stampi di legno e di metallo, la riproduzione illimitata di pagine e di copie fornì un mezzo di espressione volto a determinare profonde trasformazioni anche sociali e politiche. La sostituzione della carta alla pergamena abbassò, poi, il prezzo del libro e diffuse vieppiù la cultura. La prima Bibbia stampata da Giovanni Gutenberg a Magonza nel 1455, le stamperie italiane di Subiaco, Roma, Firenze, Bologna, Venezia, l’arte del Romano Antonio Blado, dei fiorentini Giunta e di Aldo Manuzio, con le sue celebri Aldine, crearono condizioni di espansione culturale colte con prontezza dalla Chiesa, di cui Pio II e i successori intelligentemente si avvalsero. Con Innocenzo VIII (1484-1492) inoltre, il pontificato assunse un deciso orientamento verso gli interessi della politica familiare e nepotistica. Allo stesso indirizzo appartenne Alessandro VI (1492-1503), della famiglia Borgia, di notevole ingegno e di costumi corrotti, il quale si avvalse della potenza ecclesiastica per creare uno stato al figlio Cesare. La corte pontificia raccolse allora artisti e letterati di prim’ordine e Roma divenne una vera, sontuosa capitale.



Negli ultimi cinquant’anni del secolo la Francia rinsaldò la sua unità nazionale e consolidò la monarchia assoluta sotto Luigi XI , che assicurò i confini nazionali verso il Reno a Oriente e verso i Pirenei a Occidente, potenziando l’agricoltura e l’industria e affermando la sua potenza nel Mediterraneo. Dura fu la sua lotta contro Carlo il Temerario, duca di Borgogna, sconfitto, poi, dagli Svizzeri a Morat (1476). Dopo di che la parte maggiore dei domini borgognoni passò all’imperatore Massimiliano d’Austria, sposo di Maria, figlia del morto duca.

Durante il suo processo di espansione la Francia si scontrò contro il regno di Spagna, unificatosi definitivamente con la conquista di Granada, tolta agli Arabi nel 1492. Forti dell’unificazione e dell’appoggio ecclesiastico, Ferdinando d’Aragona e Isabella di Castiglia misero da parte tutte le forze che in qualche misura potevano ridurre l’autorità dei sovrani. La loro azione politica e militare si identificò con quella religiosa, acquisì grande potere il tribunale dell’Inquisizione, mentre si intensificò la lotta contro gli eretici, gli ebrei, i «marrani» (ebrei convertiti al cattolicesimo) e i moriscos (musulmani convertiti), tutti quanti scacciati dalla penisola iberica nel 1492. L’assolutismo monarchico inglese, dopo la fine della Guerra dei Cento Anni, si affermò con la dinastia dei Tudor. In precedenza, per trent’anni, il regno fu insanguinato dalla lotta scatenatasi tra i Lancaster e gli York per il possesso del trono. I seguaci delle due casate portavano sul loro scudo una rosa rossa per i Lancaster e bianca per gli York e perciò tale guerra fu detta delle «Due Rose», o più semplicemente «delle Rose». Essa continuò attraverso alterni momenti ed ebbe termine con l’assegnazione della corona a Enrico VII della famiglia Tudor (1485-1509), imparentato con le due casate contendenti. Enrico fu colui che incoraggiò maggiormente l’espansione commerciale e industriale del regno, ormai disinteressato al continente e proteso verso la conquista dell’oceano e del Nuovo Mondo. Egli, poi, specialmente per quanto riguardò l’industria laniera, cercò di proteggere la produzione nazionale contro la concorrenza straniera, facendo lavorare in patria i «panni lani», prima inviati grezzi all’estero.

Come si vede, i vari paesi consolidarono l’assolutismo monarchico, basato su una politica che adeguò i mezzi atti a tradurre in concreto le direttive espansive. Furono presi in considerazione gli ordinamenti militari, mentre si dette importanza anche all’azione diplomatica, volta a determinare spesso successi politici. Si organizzarono gli eserciti regi e si impiegarono eserciti di soldati professionali, dipendenti dai re o dai signori, mentre si fissarono i problemi dell’arte della guerra: la tattica, i piani d’azione, l’addestramento delle fanterie e della cavalleria; si sperimentarono le nuove armi da fuoco – il cui primo impiego è attestato nella battaglia di Crécy (1346) –, l’uso delle bombarde, delle colubrine, dei cannoni. Il potenziamento della cavalleria – la base della «guerra di movimento» – trasformò le vecchie «battaglie senza sangue», combattute da eserciti numericamente modesti e conclusesi con pochi morti e feriti, in azioni offensive, ove furono distrutti mezzi, centri urbani e campagne con un consistente dispendio di energie e di sangue.



Al di là degli eventi politici e militari, dei rivolgimenti interni, delle congiure, delle campagne militari si può ben dire che con gli ultimi decenni del Quattrocento e i primi del Cinquecento si chiuse un periodo che vide istituzioni e Stati rinnovati e volti verso mete nuove. La Chiesa medievale, basata sulla concezione del Papato teocratico, s’era trasformata per le tendenze conciliariste, mentre i regni nazionali perseguivano disegni espansionistici. Ma oltre l’organizzazione della vita ecclesiastica, furono la concezione ecclesiologica e la spiritualità stessa a modificarsi sensibilmente. Sbaglia però chi ritiene che con la fine del Medioevo la fede si affievolisca e si esteriorizzi: in realtà, si cominciò a credere in un modo diverso, mentre gli ideali religiosi dell’evo medio subirono una notevole evoluzione. Per secoli si era attesa la fine dei tempi e ora l’escatologismo andava spostandosi sui binari dell’attesa di una nuova età, destinata a condurre verso una palingenesi oltre che spirituale anche politica e culturale, realizzatasi nel Rinascimento. Egualmente si trasformarono i consueti ideali della salvezza collettiva, del peccato e della colpa, per cui tutti sarebbero stati condannati alla stessa maniera. Sulla base del concetto di colpa e di salvezza individuale si prepararono le fondamenta di una morale rinnovata e di una religiosità che pose al centro l’uomo con la sua coscienza. Proprio in questa sostituzione dell’individuale al collettivo si realizzò il passaggio dal Medioevo al Rinascimento, un cambiamento da non intendersi come una brusca rottura, che infranse un mondo per crearne un altro tutto nuovo, ma come lenta trasformazione, ove a qualcosa di morente si sostituiva qualcosa che nasceva.

Poi, nonostante le difficoltà, vi fu in quel periodo una rigogliosa fioritura letteraria, artistica, filosofica, che indicò come stesse preparandosi un periodo di slancio e di ripresa costruito dall’uomo che poneva se stesso al centro dell’universo. Col nome di Umanesimo si denominò, pertanto, quel movimento culturale continuato per tutto il Quattrocento, originato dal culto delle humanae litterae che considerò l’humanitas e gli studia humanitatis un mezzo di perfezionamento spirituale dell’uomo. Questo ideale ritorno alla cultura latina e alla greca e la fiducia nella saldatura tra virtù e sapere formarono le peculiari caratteristiche del movimento umanistico.

Allo stesso tempo pittori, scultori, architetti cominciarono a respingere i dettami dell’arte medievale per tornare alle proporzioni di quella classica. Giorgio Vasari e Leon Battista Alberti teorizzarono il distacco dall’arte definita «gotica» e il ritorno alle raffinate forme di quella greca e romana. Negli scriptoria monastici e nelle biblioteche si scoprirono e si copiarono le opere classiche, mentre si diffusero ancor più i testi di Virgilio, di Orazio, di Ovidio, di Stazio, di Lucano, di Cicerone, di Tito Livio. Gli umanisti, insomma, si consacrarono alla ricerca dei codici degli antichi autori, quasi con la venerazione con cui si rinvengono le memorie degli avi. Importante fu la fondazione dell’Accademia platonica, fondata a Firenze da Cosimo il Vecchio, tra i cui più famosi esponenti figurarono Marsilio Ficino e Giovanni Pico della Mirandola. Strettamente connessa con l’Umanesimo fu, poi, la già citata invenzione della stampa dovuta al Gutenberg, frutto della passione per il libro e vigoroso mezzo di trasmissione della nuova cultura e dei suoi valori.

Di pari passo con il movimento culturale umanistico si affermò, tra la fine del Quattrocento e la prima metà del Cinquecento, la civiltà del Rinascimento, che conseguì, soprattutto in Italia, le affermazioni più alte e originali. Motivo fondamentale di questa rinascita fu una sorta di religione per le letterature e le civiltà antiche e da essa scaturì la tendenza di far rinascere, mediante l’imitazione, forme ed espressioni dell’antica civiltà considerata come un modello insuperato e insuperabile. Scultori, pittori e architetti, come Nicola e Giovanni Pisano, Brunelleschi, Donatello, Masaccio, Botticelli, Piero della Francesca, Jacopo della Quercia, Andrea e Luca Della Robbia, Masolino, il Ghiberti, Leonardo da Vinci e, nel secolo successivo, Raffaello, Bramante, Michelangelo, Mantegna, Giorgione, Correggio, il Vasari crearono opere considerate un patrimonio prezioso per l’umanità. Alla ripresa dell’arte fece, altresì, riscontro quella della scienza e Leonardo da Vinci (1452-1519) tracciò il cammino della scienza nuova sul quale, poco dopo, si posero Nicola Copernico e il grande Galilei. Anche la creazione dello stato nel Rinascimento fu considerata un’opera d’arte fondata sul genio di un uomo d’eccezione, il principe, dotato di «virtù» e «fortuna», il quale non riconosce sopra di sé alcun ente superiore. Niccolò Machiavelli espose con lucida incisività nel trattato Il Principe la teorica per la conquista e il mantenimento del potere, in cui si affermò l’indipendenza della politica dai presupposti di carattere morale. Sorgeva, in tal modo, il mondo moderno, basato su un’articolazione di problemi e di motivi, su cui dominarono l’uomo, la società laica, lo stato. Nel campo religioso, infine, la Riforma protestante di Martin Lutero infranse l’unità della fede medievale in nome di ideali di rigenerazione della Chiesa.

Il generale sviluppo della civiltà rinascimentale, lo spirito di ricerca, l’intendimento di affermare la potenza umana nella natura, nell’arte e nel sapere dettero luogo ad un’intensa attività di viaggi e di scoperte, che determinarono un prodigioso ampliamento dei confini del mondo conosciuto, le cui conseguenze sugli indirizzi della moderna civiltà furono di eccezionale importanza. L’uso della bussola favorì la navigazione in mare aperto e negli oceani. L’ardore della ricerca e la gioia della scoperta dettero cuore ai naviganti di oltrepassare le Colonne d’Ercole, nel Medioevo considerate il limite estremo verso l’ignoto oceano, popolato di mostri e ritenuto sede di fenomeni spaventosi. Alle numerose scoperte derivate da tale impulso, volte ad allargare la conoscenza del continente africano e dell’asiatico, seguì la più importante conquista, dovuta a Cristoforo Colombo, nato a Genova nel 1451. La sua scoperta era basata sulla convinzione, già allora comune, della sfericità della terra e sulla possibilità di giungere alle Indie, navigando verso Occidente, senza affrontare il faticoso viaggio della circumnavigazione dell’A- frica. Fu nel 1492, quasi riflesso della conquista di Granada, che Isabella di Castiglia gli affidò tre caravelle, la Niña, la Pinta e la Santa Maria, salpate da Palos il 3 agosto 1492. Il 12 ottobre dello stesso anno Colombo toccò terra in un’isoletta detta Guanahani, dell’arcipelago delle Bahamas, da lui ritenuto il bordo delle Indie, descritte nel Milione da Marco Polo, cui dette il nome di San Salvador. La fortunata impresa fu destinata, poi, a configurarsi secondo proporzioni più esatte in seguito ai viaggi di Amerigo Vespucci, compiuti fra il 1499 e il 1501, lungo le coste meridionali del nuovo continente, allorché si comprese che Colombo non era giunto nelle Indie, bensì nel nuovo mondo da allora in poi denominato America.

Ultimo personaggio da menzionarsi, nel trattare il tema delle grandi scoperte geografiche della fine del Medioevo, è Ferdinando Magalaes – Magellano – che nel corso di un viaggio compiuto fra il 1519 e il 1522 effettuò la circumnavigazione del globo terrestre navigando lungo le coste dell’America del Sud, passando poi per l’Oceano Pacifico, attraverso lo stretto che reca il suo nome, e giungendo presso le isole che Filippo II denominò poi Filippine. Lì Magellano venne ucciso e la spedizione finalmente rientrò nel porto spagnolo di San Lucar, senza la sua guida preziosa. Dell’equipaggio fece parte fra gli altri Francesco Antonio Pigafetta (1491-1534) che ci ha lasciato un’importante relazione sul rischioso periplo del Magellano.

Le conseguenze di tali eventi, unite agli effetti introdotti dagli studia humanitatis e dalla civiltà rinascimentale, furono di grande portata per la storia d’Europa. Si trasformarono così, oltre alla cultura, la politica e l’economia e il centro dei commerci e della civiltà si spostò dal vecchio Mediterraneo all’Atlantico. Di conseguenza città e Stati, allora potenti come Venezia e Genova, videro appannato il loro potere, mentre si accrebbe quello dei regni affacciati sull’Atlantico. La Spagna, il Portogallo, l’Inghilterra, l’Olanda e, in qualche misura, la Francia orientarono politica e commerci verso i nuovi mercati e il volume degli affari aumentò notevolmente il quantitativo di merci e di capitali posti in circolazione. Sorsero compagnie commerciali e banche. Uomini d’affari fiamminghi e olandesi, italiani e tedeschi, compresero l’importanza delle nuove scoperte, che portarono a una grande espansione e alla creazione di eccezionali ricchezze.





II . LE INVASIONI BARBARICHE



Il termine barbari – οι βαρβαροι in greco – è di origine indoeuropea e indicò in prevalenza gli stranieri. In tal modo, ad esempio, lo usò Omero nell’Iliade e nell’Odissea. Ma subito a tale locuzione si connesse una precisa consapevolezza di differenza anzitutto linguistica tra gli esterni e il popolo greco, differenza presto divenuta convinzione che oltre alla discordanza per l’idioma incomprensibile ve ne fosse un’altra più grave: barbari, infatti, furono ritenuti quelli che non sapendo parlare, e quindi comprendere – i “balbuzienti” – passarono per esseri inferiori rispetto all’“uomo pensante” con cui essi avevano rapporti. Tale coscienza poi si radicò in Asia Minore all’epoca delle guerre persiane – nel V secolo a.C. – per cui, anche quando nei secoli successivi maturarono correnti filosofiche e culturali, quelle stoiche soprattutto, atte a valorizzare le qualità morali, civili e persino culturali degli uomini a prescindere da ristretti intendimenti nazionalistici, dalla favella e dalla preparazione, per la maggior parte della grecità vuoi dal punto di vista razziale, vuoi da quello culturale quanto risultò esterno alla Grecia fu definito barbaro in nome di una visione grecocentrica e dispregiativa.

Passando alla cultura romana, si deve dire che anche in questo caso nelle parole connesse alla barbaries si trasferirono le concezioni elleniche, presenti in Plauto che nelle sue commedie usò il termine di barbarus per indicare uno straniero di statura culturale e morale inferiore. Fu tuttavia in occasione dell’impresa dei Galli contro Roma raggiunta e invasa nel 387 a.C. che a tal concetto si accoppiarono impressioni di paura e di minaccia reperibili nelle Storie di Livio che di Brenno e dei suoi milites , denominati beluae, parlò con timore e disprezzo.

Tuttavia l’occupazione di Roma rimase un ricordo, la paura gallica fu considerata qualcosa di irripetibile e di inimmaginabile, i Galli vennero assorbiti nella storia politica e sociale di Roma e a loro, al pari che ai Celti, non fu conferito apprezzabile peso. Ben differente invece il rilievo dato alla barbarie germanica, distinta e isolata rispetto agli elementi celti non temuti da chi – Cesare – sanzionò la distinzione fra le tribù germaniche e le altre meno pericolose.

A Cesare, com’è noto, dobbiamo l’inizio di una tradizione scritta sulle popolazioni germaniche stanziate al di là del Reno e del Danubio. Fu infatti l’autore del De bello gallico il primo a diffondere notizie sulle popolazioni germaniche considerate feroci e prive di civiltà. Subito dopo – poiché non siamo in grado di sapere quali dati raccolse Plinio il Vecchio nei venti libri, purtroppo smarriti, della sua Germania – dobbiamo rifarci a Tacito. Proprio lui nella Germania fu quegli che sentì l’esigenza di contrapporre in termini di pericolo per il nascente Impero la vigorosa barbarie dei Germani con la corruzione e la frivolezza dei Romani. Fu l’autore degli Annali insomma che alla fine del i secolo d.C. scrisse l’opera più completa su quelle genti. A lui altresì, come accennato, dobbiamo la convinzione che quella “razza” fosse pura, non conoscesse mescolanze e fosse simile solo a se stessa; quindi questo grande storico romano fu almeno in parte l’artefice del mito razziale germanico, mito ripreso poi dalla storiografia del periodo basso imperiale, fra il IV e il V secolo d.C., in termini di polemica fra romanità e barbarie, fra Romània e Gothia, risoltasi in taglienti giudizi teologici che opposero cattolicesimo e arianesimo.

I barbari vennero allora connotati molto negativamente e al tragico quadro relativo alla decomposizione dell’Impero romano si assimilarono i Germani indotti dalla loro irrazionalità a distruggere quanto rimaneva del prestigioso stato latino.

Prudenzio paragonò, rispetto ai civilizzati Romani, i Germani a una specie di quadrupedi muti, mentre solo Salviano di Marsiglia vide in loro un tipo di bontà e di ingenuità morale di fondo, da contrapporsi alla esosità romana. Ammiano Marcellino, fra gli ultimi esponenti della grande storiografia romana, nato ad Antiochia alla fine del IV secolo, continuando l’opera di Tacito, individuò nelle trasmigrazioni dei popoli, conseguenza delle vittorie degli Unni su Alani e Ostrogoti e della disfatta di Adrianopoli, la fine di Roma e della civiltà. I barbari furono poi vilipesi da Sidonio Apollinare che vide nei Germani solo dei «mangiatori di cipolla e di aglio», inferiori ai Romani. Giuliano l’Apostata infine sentenziò che dei Goti avrebbero fatto bene a occuparsi i mercanti di schiavi, giacché egli aveva nemici più qualificati cui pensare.

Solo dopo la caduta di Roma del 410 gli storici cristiani cominciarono a ritenere i barbari in qualche modo assimilabili ai Romani. Fra il V e il VI secolo nacque anzi una storiografia che volle considerare in modo diverso i Germani, cui talora furono conferite doti di valore e di romanità che ne fecero dei condottieri e dei sovrani da porsi sullo stesso piano dei Romani. In tal modo si distinse un grande uomo di cultura come Cassiodoro che nella prima metà del VI secolo, nelle Variae e nelle purtroppo smarrite Storie dei Goti di cui rimase un ampio ma autonomo riassunto nei Getica di Jordanes, attribuì ai Goti, in particolare a Teoderico, il merito di aver tentato di rinnovare i fasti della senescente romanità, credendo nel progetto volto a conferire avvenire politico e culturale a Romània e Gothia unite insieme.

Jordanes, di origine gota, vissuto tra la prima e la seconda metà del VI secolo, descrisse, mutuando in certo modo la sua opera sull’esempio cassiodoreo, le origini del suo popolo dando luogo insieme all’autore delle Variae a una sorta di storia nazionale dei popoli romano-barbarici, secondo schemi che saranno in seguito applicati da Isidoro di Siviglia a proposito dei Visigoti e da Paolo Diacono per i Longobardi. Pertanto, come si vede, in modo pur discontinuo e altalenante continuò il dibattito sulla natura dei barbari, la loro appartenenza a una razza “pura”, la loro possibile assimilabilità ai Romani e ai Cristiani. A riprendere tal polemica furono poi più tardi gli umanisti tedeschi e di altre nazionalità del ’400-’500, che dei barbari dettero un giudizio negativo, poi gli assai polemici storici dell’età illuministica fra i quali segnaliamo Edward Gibbon nella Storia del declino e della caduta dell’Impero romano , e il Montesquieu ne Lo spirito delle leggi, i primi a porsi in termini più chiari il problema delle grandi trasmigrazioni di popoli e ad intendere come furono proprio quelle popolazioni a portare nuova linfa a una decaduta civiltà e a innestare sul tronco ormai privo di energia del vecchio dispotismo romano lo spirito libertario. Ad approfondire tali motivi si posero poi gli storici romantici e gli storici del diritto come il Savigny.

Più che mai gli studiosi della prima metà del secolo XX Henri Pirenne (1862-1935) e Marc Bloch (1886-1944) intesero l’importanza dell’incontro fra Germani e Romani nella storia della civiltà e dell’economia europea.



Il primo scontro fra Romani e Germani avvenne nel II secolo a.C. quando Mario (113-101 a.C.) sconfisse i Cimbri e i Teutoni. Verso la metà del i secolo poi Cesare conquistò la Gallia sino al Reno divenuto confine fra mondo romano e germanico, un confine pervicacemente difeso allorché nel 98 d.C. vide la luce la ricordata testimonianza tacitiana.

Sebbene i rapporti romano -germanici siano stati di carattere conflittuale, il mondo teutonico non fu impermeabile alla civiltà romana, civiltà che non modificò fondamentalmente il mondo germanico, ma che dall’età di Mario a quella di Cesare e di Tacito produsse mutamenti fra quelle rozze popolazioni nel modo di cacciare, pescare e sostentarsi, ma anche nel loro modo di governare. Immutabili restarono invece le loro abitudini guerresche e le pratiche dell’agricoltura.

I Germani non conobbero metodi di concimazione e non effettuarono il riposo annuale dei campi; pertanto le loro terre dapprima fertili, nel volgere degli anni divennero improduttive e furono abbandonate, preferendosi ad esse altri campi non sfruttati e più fertili. Queste popolazioni però – come si accennava – apparvero disponibili al contatto con altre genti, per assorbirne le abitudini sulla maniera di abitare e di lavorare. Esse poi commerciarono più razionalmente ed esportarono merci lontano dal luogo della loro residenza. Dal punto di vista socio-politico i Germani privilegiarono una condizione che non si basò sui singoli ma sui clan che formarono la tribù, cioè un gruppo di famiglie discendenti da un antenato comune, a cui furono affidate le terre la cui proprietà a livello individuale rimase sconosciuta.

Il comando venne poi conferito tenendo di preferenza conto delle necessità di far fronte a guerre e assalti. L’unità di base della società era formata dalla famiglia vivente nella kibitka. Vari gruppi di famiglie sistemati sui carri si spostarono in cerca di pascoli e acqua, coadiuvati da schiavi, prigionieri di guerra, rimasti al servizio del clan.

I capi divennero tali per meriti militari o per diritto di stirpe e furono chiamati adalingi o nobili, la cui uguaglianza con gli altri liberi si mantenne al principio un dato acquisito e immutabile della società germanica. I militari primeggiarono e con essi i gruppi di armati costituenti i comitatus, alle origini riunitisi solo in presenza di pericoli guerreschi e poi, ai tempi di Tacito, divenuti un tipo di esercito stabile, in parte organizzato su principi non dissimili da quelli in auge in Roma.

Quando poi negli ultimi due secoli dell’Impero – il III e il IV d.C. – nuclei via via più consistenti di militi germanici vennero ingaggiati nell’esercito romano , l’influenza occidentale si fece sempre più evidente e le élites guerriere primeggiarono maggiormente al pari di quanto accadde in Roma, ove generali di estrazione barbarica giunsero persino a conquistare il trono imperiale.

I rapporti fra mondo germanico e romano si intensificarono altresì quando i Germani entrarono in contatto – per esempio nelle terre renane – tramite i Goti con le popolazioni cittadine abituate a una vita sedentaria e a più stabili e proficue relazioni, resesi continue e più fitte nei primi secoli dell’era cristiana. Più tardi si infittirono le relazioni anche con i nomadi di stirpe iranica delle pianure della Russia meridionale, poi dell’Ungheria e delle città greche del mar Nero.

Sempre più consistenti si fecero inoltre la pressione e la penetrazione dei Germani occidentali entro i confini dell’Impero che accolse nelle regioni lungo il confine renano, come federati, tribù di Franchi, Alamanni, Burgundi e respinse sul Danubio le pressioni dei Goti che nel 269 vennero sconfitti dall’imperatore Claudio II e per circa un centinaio di anni cessarono di essere un problema.

L’organizzazione sociale germanica fu basata allora ancora e soprattutto sulla tribù, il cui insieme dava origine al popolo governato da tre organismi: il consiglio dei capi delle tribù, il consiglio dei capi di guerra e l’assemblea dei guerrieri. Tale sistema tradizionale fu scardinato da tre motivi: una contrapposizione di carattere sociale fra militari e civili e fra nobili ricchi e poveri, l’affermazione dei re impostisi alla lunga sui capi militari, l’affermazione di una classe guerriera di tipo magnatizio, dotata di privilegi e clientele.

Ma l’evento che provocò i maggiori mutamenti nel mondo germanico progressivamente assimilato all’occidentale dovette considerarsi la sua conversione al cristianesimo ariano, un evento decisivo che avvicinò pure la cultura germanica, ancora primitiva, a quella ben più raffinata del mondo greco-romano.

La traduzione della Bibbia, dovuta a Ulfila, scritta nella lingua del popolo goto, fece sì che quest’opera fosse considerata di grande importanza dal punto di vista religioso, linguistico e culturale e fece sì che i contatti romano -germanici si intensificassero, cosa che avvenne in modo più organico da quando, agli inizi del V secolo, Alani, Vandali, Visigoti, Ostrogoti e Svevi entrarono nell’Impero e Alarico con i Visigoti – ma vi torneremo presto – saccheggiò Roma (410) stabilendo con l’Urbe, sia pure per motivi guerreschi, un rapporto irreversibile.

Gli Unni poi con Attila crearono un Impero e, sebbene per motivi offensivi, costituirono un altro terreno d’incontro tra due differenti mondi e civiltà. In precedenza abbiamo tratteggiato sommariamente le caratteristiche dei Germani fra il II secolo a.C e il III d.C. Vediamo ora quali furono quelle delle popolazioni dette barbariche fra il IV e il V secolo.

Le popolazioni germaniche, in particolare, mutarono con il mutare delle condizioni politico-sociali, a seconda delle genti con cui entrarono in contatto, si grecizzarono nelle terre dell’Est, e acquistarono le caratteristiche gallo-romane nelle province occidentali e di ciò si deve tener conto quando si cerchi di rappresentare storicamente la loro società. Come abbiamo accennato la rottura dell’equilibrio istituzionale presso le suddette gentes fu legata anche all’elezione dei re. Il fenomeno cominciò a verificarsi con il II secolo d.C., quando l’assemblea dei guerrieri invece di eleggere un solo capo ne nominò due o tre la cui durata in carica inizialmente non superò l’anno.

Con l’andar del tempo la carica regale durò per tutta la vita dell’eletto, il quale non poté governare senza l’accordo con i clan che l’avevano scelto. Il cosiddetto re, insomma, non ebbe poteri coercitivi e il suo regno, pur se non soggetto a interruzioni, dipese dall’ascendente personale e dal mutevole orientamento tribale. Altro elemento su cui si fondò la trasformazione della società germanica fu l’evoluzione dell’esercito: all’epoca di Cesare e di Tacito i capi assunsero di volta in volta i militi impiegati nelle campagne offensive; negli ultimi secoli dell’Impero invece, si rafforzarono i comitatus che esercitarono il mestiere di armati sia in guerra che in pace.

Allorché le clientele armate assunsero aspetto permanente, si verificarono concrete trasformazioni nella società germanica: anzitutto il bottino suddiviso tra i diversi componenti del comitatus dette luogo a discrepanze economiche all’interno dei clan e i comites assunsero un ruolo separato dal resto della tribù, cosa in contrasto con il principio di eguaglianza cui la società germanica originariamente si ispirò.

Quando i comites divennero una classe privilegiata, il potere militare dei capi cominciò a rendersi sempre più autonomo dal controllo dell’assemblea degli armati. Così anche il comitatus trasformò una società che da monolitica prese ad assumere una pluralità di orientamenti istituzionali e politici che si rifletterono nella formazione dei regni romanobarbarici.

Sarebbe interessante a questo punto sapere come si svolgesse la vita religiosa dei Germani nel II e nel i secolo a.C. o nei primi secoli d.C., ma ciò non è facile, dato che siamo quasi privi di notizie sulla vita interna delle popolazioni germaniche dei primi secoli dell’era volgare e non sappiamo quindi come esse consumassero la loro esperienza religiosa. È tuttavia certo che il politeismo dominante, con vaste connessioni legate alla religione dei Greci e dei Romani, si dimostrò saldo nelle parti interne e debole invece nelle zone di confine con l’Impero, portate a subire l’influenza culturalreligiosa romano-cristiana.

La conversione dei Goti al cristianesimo ariano grazie alla predicazione di Ulfila, morto intorno al 383, mostrò ciò chiaramente, mentre nelle regioni teutoniche interne il politeismo rimase più radicato.

È stato già fatto presente da vari studiosi che con il IV -V secolo la possibilità per gli esponenti delle ricche famiglie romane di evadere l’obbligo del servizio militare dietro il pagamento di una tassa di leva, unita alla necessità di rendere più numeroso l’esercito, rese necessario il ricorso all’arruolamento di elementi germanici nell’esercito dell’Impero. Ciò fece crescere il numero degli ufficiali barbarici che, reclutati nelle schiere imperiali, giunsero ai gradi elevati e al comando supremo. Elementi di estrazione germanica si imparentarono con famiglie romane e fecero parte del Senato. Gli imperatori così si trovarono al vertice di una piramide etereogenea, caratterizzata da un pluralismo linguistico e culturale. Non mancarono però punti di convergenza fra il gruppo etnico latino e il germanico, dal momento che quest’ultimo divenne influente anche a corte.

Tra gli elementi divenuti potenti nell’ambito della famiglia imperiale e dello stato, di solito si ricorda una figura di grande spicco: quella del generale Stilicone, nato da un militare vandalo al servizio dell’Impero, assurto a posizioni di prestigio e quindi precipitato in breve, nel corso di una congiura, nella più completa rovina e condannato a morte.



Alla morte di Teodosio comincia a delinearsi la fortuna di Stilicone, magister utriusque miliciae. Egli nacque da un generale vandalo al servizio dell’Impero, entrò nell’esercito ai tempi di Teodosio, accompagnandolo nel contenimento dei Visigoti, successivo alla sconfitta romana di Adrianopoli del 378. Il generale semibarbaro, imparentato con Teodosio di cui sposò la nipote, poi tutore di Onorio, poté considerarsi l’esecutore testamentario del grande sovrano.

Allorché nel 395 morì Teodosio, Stilicone fu in grado di tutelare la successione di Onorio, gestendo gli affari più delicati della corona, tanto che proprio lui, vandalo, trovò un accordo con l’aristocrazia senatoria e concluse un foedus con i Visigoti alariciani che cercò di legare all’Impero dopo la loro vittoria militare. Il generale aveva largamente assorbito lo spirito e la cultura di Roma e pensò all’Impero come a una realtà unitaria, anche se l’Oriente guardò sin dal principio con sospetto e con fastidio alla sua troppo pressante ingerenza politica.

Proprio in risposta all’impegno di Stilicone l’imperatore costantinopolitano Arcadio, forse ritenendo in parte oscurato il prestigio del fratello Onorio, dette ad Alarico, re dei Visigoti, federati all’Impero, il consenso di muoversi dalla Macedonia ove era stato accolto con il suo popolo per raggiungere terre più fertili in Italia (401). Come sappiamo, mentre Onorio cercava scampo a Ravenna la cui posizione appariva sicura, circondata com’era dal mare e dalle paludi, Stilicone batté i Visigoti a Pollenzo e a Verona, costringendo Alarico a tornare in Illiria (402-403).

La situazione però si presentò diversa quando di lì a poco vari altri popoli germanici, pressati dagli Unni, entrarono dalla Pannonia e dalle Alpi orientali nella penisola italiana. In quell’occasione fu il crudele Radagaiso, volto a seminar devastazione e terrore, a guidare gli Ostrogoti, barbari non romanizzati, che però nel 406 Stilicone sconfisse a Fiesole. Così, alla fine dello stesso anno quel popolo, passate le Alpi occidentali, seguendo il corso ghiacciato del fiume Reno, entrò in Gallia sotto la direzione di Alani, Suebi, Alemanni, Burgundi, nonché dei Vandali autorizzati come sappiamo da Stilicone a risiedere quali federati nel Norico e nella Rezia.

Si può dire a questo punto che ancora una volta il limes resse al nemico, ma se era stato possibile contenere l’irruenza degli eserciti invasori, meno facile fu evitare lo slancio delle Völkerwanderungen – trasmigrazioni di popoli – riversatesi dal Reno in Gallia. I Germani dilagarono dappertutto, mentre insorsero i Burgundi (408) e la Britannia fra il 407 e il 411 si rese autonoma da Roma, allorché ottenne da Onorio una forma di autogoverno per Costantino III , da considerarsi in qualche modo imperatore al pari di Arcadio e Onorio.

Mentre Alarico attaccò l’Epiro e penetrò in Grecia e subito dopo, passato in Italia, minacciò Roma, si determinò la situazione culminata nel processo e nella condanna a morte di Stilicone. Infatti, presso la corte imperiale ove rivalità e diffidenza erano all’ordine del giorno e facilmente si creavano coalizioni contro gli elementi più fortunati che erano riusciti a primeggiare, si tentò ogni strada per mettere in cattiva luce quel condottiero, si alimentarono contro di lui sospetti di tradimento per l’accordo con i Visigoti, accordo concluso per rendere più certe e irreversibili le vittorie di Pollenzo e di Fiesole, ma fatto passare come manovra volta a scardinare l’Impero d’Occidente.Tale situazione maturò poi in un momento in cui i Romani cercarono di riconquistare le posizioni perdute in pro dei barbari ed eliminarono elementi “stranieri” di spicco nell’esercito e nel governo.

Tra le vittime della reazione antiteutonica si annoverò così anche Stilicone che invano sperò di poter contare sull’aiuto di Onorio da lui dianzi sostenuto. Quest’ultimo invece, forse timoroso di porsi contro la corte e il Senato, sposò il partito antigermanico e, mentre anche l’Impero d’Oriente abbandonò al loro destino i federati germanici, si pose tra i detrattori del valoroso generale che divenne vittima volontaria della sua dedizione alla causa. Egli andò infatti a Ravenna per tentare la sua difesa ma lì venne imprigionato e decapitato. Non pochi Germani lasciarono allora l’esercito per passare con Alarico, stanziatosi nel Norico.

Pur se agli inizi del V secolo l’Urbe era ancora forte e ricca di abitanti, gravi minacce incombevano sull’orizzonte cittadino. Infatti le popolazioni che negli anni precedenti erano rimaste bloccate ai margini del vecchio limes, entrarono ora nell’Impero, lo sconvolsero e misero in pericolo la città di Romolo e di Augusto, un mito secolare, simbolo della forza politica e militare dell’Impero e ora simbolo della religione di Cristo.

Ciò rese delicata la situazione romana e indusse più che mai alla difesa della città, ponendo in evidenza gli aspetti della sua intima fragilità.

I rischi dell’invasione di Roma – come è noto – contenuti sino a che la difesa restò nelle mani di Teodosio, con la sua morte – gennaio 395 – si acuirono allorché il governo divenne appannaggio del meno esperto Onorio, il quale tuttavia trovò appoggio in Stilicone; ma quando nel 408 questi venne ucciso, Roma rimase veramente sola contro l’arroganza barbarica. Alarico allora, a capo di circa 30 mila uomini – una cifra enorme per quell’epoca – chiese all’imperatore il permesso di stanziarsi entro i confini del Norico. Onorio e il Senato risposero sdegnati alla proposta. Il Goto perciò scese con gli armati lungo la via Emilia, giungendo in prossimità di Roma. L’Urbe fu assediata e la notizia provocò terrore. Dall’invasione gallica infatti, nessuno aveva osato accostarsi alla capitale del più grande stato del mondo.

Solo di fronte al pericolo il Senato partì, ma con il piede sbagliato, deciso a usare le maniere forti nel momento in cui sarebbe stato opportuno ragionare con il cervello piuttosto che con il cuore. Ma tant’è: tra i Romani si insinuò, fra gli altri, il dubbio che responsabile dell’arrivo dei Goti fosse Serena, nipote di Teodosio e figlia del fratello dell’imperatore Onorio. La nobildonna in quanto consorte di Stilicone, ucciso come traditore – ma la sua colpa era tutta da provare – venne ritenuta anch’essa spergiura e accusata di connivenza con Alarico che – così si pretendeva – da lei sarebbe stato addirittura invitato a Roma. Anche la principessa Placidia, sorella di Onorio e zia della giovane, per paura o per invidia, accettò di consegnare Serena al carnefice. A quest’ultima così fu mozzato il capo e il Senato ritenne che la notizia dell’esecuzione potesse intimorire i Visigoti e indurli ad andarsene dalle vicinanze di Roma.

Invece non fu così: e poiché le truppe nemiche continuarono a circondare le mura impedendo l’uscita e l’accesso di uomini e cose, il Senato, consapevole dell’impossibilità di tenere a lungo la città priva di cibo e di mezzi, decise di intavolare tardive ma più serie trattative con gli assedianti e pattuì un riscatto assai esoso. Per rimuovere l’esercito e salvare i Romani, Alarico pretese invero molto, ossia un riscatto di 4000 libbre d’oro e di 30.000 libbre d’argento e inoltre chiese 3000 pelli colorate di porpora, 4000 pezze di seta pregiata e 3000 libbre di pepe.

Onorio, colpito per l’arroganza della richiesta, si rifiutò di sottoscriverla. Il Senato allora destituì Onorio che, invece di tentare la difesa di Roma, lasciò la città per la più sicura Ravenna. Della pochezza d’animo di Onorio del resto riferirono parecchie fonti. La più singolare notizia però fu riportata da Procopio di Cesarea il quale ricordò che l’imperatore – non sembri impossibile – aveva messo nome Roma a una gallina da lui prediletta. Si dà il caso – aggiunse Procopio – che l’eunuco addetto in Ravenna alla cura dei “pennuti imperiali” fosse per primo informato della caduta dell’Urbe. Egli allora imbattutosi nell’imperatore avrebbe proferito la frase, divenuta poi storica: «guai a Roma». Onorio pensando che si trattasse dell’animale prediletto trovò solo modo di notare con dolore che poco prima l’amato volatile aveva beccato dalla sua mano. A quel punto l’eunuco fu costretto a precisare: «non parlo della gallina ma della sorte di Roma invasa da Alarico». E Onorio allora concluse da par suo: «temevo troppo che una sciagura avesse colpito la mia bestiola», con ciò dando la misura della sua pusillanimità.

Nuovo imperatore venne allora nominato il prefetto del Pretorio, Prisco Attalo, visto con qualche favore da Alarico. Prisco diventò plenipotenziario dei Romani e avviò trattative. Così fu tolto l’assedio e gli attaccanti si accamparono in Toscana ove vennero raggiunti da migliaia di schiavi di origine barbarica i quali, appena l’abitato fu libero, fuggirono dai loro padroni per porsi sotto la forte protezione gotica. La conclusione però non si presentò agevole e anche Prisco Attalo, consigliatosi con Onorio, non trovò il coraggio di firmare la resa. Roma allora, priva del sovrano, si trovò abbandonata alla furia di Alarico che riportò per la seconda volta le truppe insuperbite dal successo fin sotto le mura Aureliane. Il nemico spiò allora le mosse dei Romani dalle alture della via Aurelia, della Cassia e dalle colline vaticane, scorse le basiliche di San Pietro e San Paolo, i palazzi imperiali, il Pantheon, la mole Adriana, i tetti dorati degli edifici pubblici, gli acuminati obelischi situati lungo il Tevere, il cui corso fu anch’esso vietato agli assediati.

I Romani, secondo la descrizione di pochi anni precedente dovuta a Ammiano Marcellino, erano ricchi e colti, possedevano dimore sontuose e bellissime, vestivano con gusto, mangiavano cibi rari e raffinati, praticavano sport e assistevano a spettacoli teatrali e circensi. Roma, dai tempi di Costantino non più capitale, aveva mantenuto la sua magnificenza e conservava un’intatta reputazione presso il mondo civile. Tuttavia la città infiacchita non aveva più l’ardire dei tempi della Repubblica, difenderla era difficile, salvarla impossibile. Il secondo assedio si manifestò subito più minaccioso del primo: Alarico, stanco di attendere, volle a tutti i costi penetrare nell’interno delle mura Aureliane. Ad aiutarlo si aggiunsero non pochi schiavi che, pratici della città e dei suoi punti di minor resistenza, forse portarono al loro capo proposte di patteggiamento da parte dei Romani di simpatia ariana o pagani, quindi disposti a vendere la città pur di sconfiggere la Roma cristiana.

Il punto più adatto per forzare l’assedio apparve – e non era errato – la zona di Porta Salaria, maldifesa e non restaurata. Le truppe vi si scagliarono contro da Monte Antenne. In ogni modo la porta resse e l’assedio sarebbe stato di lunga durata se i barbari non avessero intavolato trattative segrete con elementi ariani e pagani. Mani traditrici disserrarono pertanto Porta Salaria durante il pomeriggio del 24 agosto del 410 e i soldati, sul far della sera, irruppero nell’abitato. Subito divamparono le fiamme nell’ambito della VI Regione di Alta Semita fra il Quirinale, il Viminale, il Nomentano e il Salario, sede di sontuose ville, circondate da parchi lussureggianti, residenza di alti funzionari, nobili, personalità della corte, del Senato e dell’esercito. Il rogo devastò gli Orti sallustiani. I danni non furono trascurabili ma la zona, poco abitata, non favorì il propagarsi degli incendi ai quartieri più popolosi e artisticamente importanti.

Da qui, gruppi di militari alariciani giunsero presso i Fori imperiali, dove tracce di distruzioni modeste e di incendi si rinvennero, nel corso di successivi scavi archeologici, nell’area della Basilica Giulia, del tempio della Pace e delle Terme del Palatino. I Visigoti, traversando la via Celimontana, si volsero quindi verso il Celio, regione ricca e molto abitata. Anche l’Aventino fu raggiunto dai soldati e vennero devastati i suoi grandi depositi alimentari. San Gerolamo attestò ivi l’avvenuta distruzione delle Terme Suranae e Decianae. Il Trastevere fu l’ultima tappa del passaggio dei barbari che, usciti da Porta Aurelia, si diressero al Sud. Un’iscrizione nella chiesa di Santa Maria in Trastevere, posta da Celestino i fra il 422 e il 423, si riferì alla distruzione di talune suppellettili liturgiche date alle fiamme dagli invasori.

Roma dunque, nonostante le leggende che riferirono di ingentissime devastazioni, non perse più di un certo numero di domus patrizie e i guasti furono presto riparati come attestano le successive lapidi che ricordano il danno e il restauro. Tragiche però furono le conseguenze psicologiche ed economiche del saccheggio. I Romani non tentarono di resistere, si arresero, pronti a fuggire e a salvare la vita in cambio di oro, argento, gioielli e altri oggetti preziosi. Chi poté farlo nascose allettanti bottini a volte scovati e depredati dagli assalitori. Si racconta in proposito che Placidia provasse un’indicibile vergogna allorché, nel 414, come vedremo, andata sposa ad Ataulfo, fratello di Alarico, ricevette in regalo da taluni invitati goti 100 coppe piene di oggetti d’oro e di monili provenienti dal saccheggio di Roma, nonché di gioielli di cui la nobildonna, talvolta, conosceva addirittura la provenienza. Che crudele destino – sembra ella avesse allora detto – ricevere dai barbari monili che un tempo adornarono le mani e i polsi delle più avvenenti matrone dell’Urbe!

Vi fu dunque molta pena, confusione e notevole dispersione di risorse ma, ciononostante, i colpi inferti alla città risultarono non eccessivi. Molte vite furono risparmiate e anche l’abbandono dell’abitato si rivelò meno ingente di quanto non fu ritenuto. Il mondo civile riportò tuttavia un’impressione indicibile per l’accaduto e i pagani scorsero nell’evento il segno dell’ira divina contro la ex capitale imperiale che, abbandonate le divinità pagane, s’era posta alla testa della nuova religione.

Dall’Africa sant’Agostino commentò con accenti commossi «lo scempio orrendo» e da Betlemme san Gerolamo sentenziò la nota massima: «se cadrà Roma finirà il mondo». Con drammatiche espressioni Gerolamo ricordò altresì la sorte della prima monaca di Roma, Marcella, e delle sue compagne che con il Santo un tempo avevano fondato la più fervida comunità femminile dell’Urbe. Ella si trovava nel suo monastero sull’Aventino, dove era entrato a forza un feroce drappello di barbari che la percossero con violenza. Marcella mostrò ai militi il drappo di penitente e li supplicò perché rispettassero almeno la giovinezza innocente della sua allieva Principia. I cuori degli assalitori si mossero allora a compassione tanto da spingerli a portare in salvo le donne entro la fondazione monastica annessa a San Pietro che con San Giovanni fu – così pare – risparmiata.

Bisogna pertanto rilevare che i Visigoti si comportarono sì come vincitori ma non proprio come barbari, mentre ai loro tempi Brenno e i Galli – notò con finezza Gregorovius – si mostrarono più feroci. Si dice – è vero – che Alarico non riuscì a far rispettare l’ordine di non profanare le chiese; infatti si sa che durante la processione di vergini, capeggiate da Marcella, organizzata dallo stesso re, si riportarono in San Pietro suppellettili in precedenza sottratte (il che attesta al tempo stesso la sua moderazione e le non del tutto banali conseguenze del saccheggio). Infine, dopo tre giorni di razzie, l’esercito lasciò Roma per guadagnare la Campania e procurarsi nuovi bottini. In sostanza l’Urbe, domata e avvilita, scampò all’ira alariciana, così come, tempo prima, in Grecia, Atene era sfuggita al massacro.

Ricordavamo comunque che l’emozione per l’occupazione di Roma fu enorme e avvertita come un “vulnus” senza precedenti, perpetrato contro la sede dell’Impero che aveva portato ovunque la civiltà e il cui nome era tuttora amato e rispettato, nonché sede di una religione universale.

Un’ultima parola su Alarico, il quale, uscito da Roma, si diresse verso Sud forse intenzionato a passare lo stretto di Messina per stanziarsi in Sicilia. Non sono chiare le sue mosse e i suoi propositi, ma certo egli comprese che gli sarebbe stato difficile mantenere Roma, quindi preferì muoversi verso più facili conquiste. Attraverso il Meridione, egli giunse così in Calabria ove, mesi dopo, morì nei pressi di Cosenza. Qui, se dobbiamo dar fede alla tarda tradizione tramandataci da Jordanes, i maggiorenti visigoti, deviato il corso del fiume Busento, secondo l’usanza barbarica decisero di seppellirvi il loro re, rivestito della sua lucente armatura e accompagnato dal suo cavallo. Così si concluse in modo drammatico una vicenda che pareva destinata a evolversi gloriosamente.

Un particolare va ora rilevato in margine: mentre le fonti greche e le latine, le cristiane e le pagane sono concordi nel riportare i suddetti eventi, su tutti si distinse Jordanes, autore dei Getica. Come è noto nell’abbandonare Roma sappiamo che Alarico condusse con sé come ostaggio Galla Placidia che lo seguì sino in Calabria. Qui, dopo la morte del capo visigoto, la sorella dell’imperatore Onorio rimase nelle mani di Ataulfo, fratello di Alarico che, condottala con sé a Narbona, la sposò divenendo così cognato dell’imperatore Onorio. Più tardi – come sappiamo – la regal matrona, liberatasi di Ataulfo, sposò il patrizio Costanzo, dalla cui unione nacque Valentiniano III . Orbene, rispetto a questa versione degli eventi riportati da tutti in modo unitario, si distinse Jordanes, il quale ipotizzò che la cattura di Galla Placidia non risalì ad Alarico ma direttamente ad Ataulfo che l’avrebbe presa di ritorno dalla Calabria durante un secondo assalto a Roma. La notizia in apparenza di scarsa importanza va però verificata, in quanto, se vera, comproverebbe un secondo assedio di Roma che avrebbe provocato all’Urbe nuovi danni, di cui non saremmo informati.

E tuttavia la notizia jordaniana volta a ingigantire la guerra visigota è destituita di fondamento in quanto – sappiamo bene –, durante la marcia di ritorno da Cosenza sino alla Gallia, l’esercito barbarico condotto da Ataulfo passò dalla Puglia, dal Sannio, dal Piceno, poi dall’Emilia e dalla Liguria e dalle Alpi Marittime, quindi non poté fermarsi nuovamente a Roma.

Negli anni successivi altri condottieri, papi e magistri utriusque miliciae arginarono la crisi e salvarono quel che restava dell’Impero, ma nonostante tutto continuarono i progressi dei barbari. Un altro generale illirico, denominato Costanzo, pose termine, ad esempio, nel 411 all’usurpazione di Costantino III e creò una situazione favorevole ai popoli germanici fattisi nuovo spazio all’interno dell’Impero. I Visigoti a loro volta, per concludere la loro vicenda, dopo l’abbandono dell’Italia fondarono un proprio regno. Ataulfo, successore di Alarico, lo sposo di Galla Placidia, e il fratello Vallia si stanziarono in Aquitania con capitale in Tolosa. Orienzo, un laico che abbracciò la fede cattolica, scrisse allora un Commonitorium in cui disse: «La Gallia è tutta un rogo», dandoci la misura del dramma della nuova conquista militare, dramma causato, dice l’autore, dai peccati degli uomini, cui sarebbero seguiti i Novissima: morte, giudizio, inferno e paradiso. Con questo poemetto dunque, proteso verso l’aldilà, comincia il Medioevo, epoca in cui i Novissima entrarono nelle composizioni poetiche – notò con finezza Santo Mazzarino – come è attestato dalla Divina Commedia , composta nove secoli dopo.

Fu questo pertanto il primo regno visigoto che conquistò i due terzi delle terre romane, riuscendo a convivere in modo pacifico con le genti spagnole fino alla Galizia nel Nord e all’Andalusia, nel Sud, con i loro rivali Vandali. Il regno visigoto giunse al massimo dell’espansione con Eurico (466-484) per uscire quindi dalla Gallia nel VI secolo e stabilirsi definitivamente in Spagna. Ma proprio dal VI secolo, allorché il cattolicesimo divenne una componente significativa dell’Occidente, il regno visigoto conobbe in zona iberica un momento di grande splendore. Fortemente influenzato dalla tradizione culturale romana destinata a porre in sottordine la germanica, il grande sovrano visigoto, Recaredo (586-601), abbandonando la fede ariana si convertì al cattolicesimo. La conversione dei Visigoti contribuì pertanto a far cadere una barriera religiosa che – così fu per i Vandali – avrebbe potuto costituire uno dei motivi di intima debolezza del regno. Con Recaredo nacque perciò la monarchia cattolica visigota la cui influenza nell’organizzazione della Chiesa e segnatamente dei Concili di Toledo fu fondamentale. Il IV di questi concili, del 633, fu dominato dalla eccezionale personalità del vescovo di Siviglia, il famoso Isidoro autore di importanti opere a carattere enciclopedico che ebbero grande circolazione nell’Occidente durante l’età medievale.

In particolare apparve caratterizzante tra i Visigoti la fusione della loro aristocrazia con la romano -iberica, una fusione che tuttavia non frenò tendenze centrifughe presenti nel ceppo latino e nel germanico. Tali tendenze così, sopite durante il regno di Recesvindo (653-672), la cui tempra, unita alla preparazione politica e giuridica, ebbe ragione dei motivi disgregatori, esplosero a fine VII secolo. Il regno pertanto cedette all’attacco dei Musulmani (711) che presto portarono sotto la loro religione e la loro legge buona parte della penisola iberica.



La personalità più temibile, destinata a dominare in taluni momenti la vicenda orientale e occidentale e quanto restava dell’Impero, fu quella di Attila, il capo incontrastato degli Unni, provenienti dalle steppe dell’Asia, una popolazione turco-mongolica che già verso il 374-375 ricacciò gli Alani a ridosso degli Ostrogoti giunti dall’Ucraina e i Visigoti verso il Danubio. Attila, dapprima con il fratello Rua (434) poi da solo, impegnato nelle sue conquiste (443-447), dette luogo ad azioni militari che lo portarono a razziare e a distruggere quasi ogni popolo fra le Alpi e il Baltico, il Caspio e il Reno, creando una sorta di Impero che non si resse su un disegno politico-organizzativo, ma si basò quasi unicamente sulla violenza e la distruzione.

Alle origini gli Unni erano una popolazione di pastori nomadi, tuttavia quelli affrontati da Ezio non erano più il debole popolo di pastori, ma un complesso di predatori guidati da un despota, Attila, capace di esercitare un potere illimitato su un enorme stato che si spinse dalle montagne caucasiche sino alla Danimarca e alla Francia. I loro possedimenti certo non ebbero struttura politica e amministrativa e furono indeboliti dalla carenza di un esercito pronto a ogni tipo di battaglia. Gli Unni inoltre non possedettero capacità produttive proprie e dovettero procurarsi sempre nuovi territori da sfruttare con le guerre e gli assalti, nonché con l’imposizione di forti tributi dei quali Attila pretese l’immediato pagamento.

Di questo inconsueto e temibile condottiero abbiamo vari ritratti, fra i primi quello del contemporaneo Ammiano Marcellino cui si deve la descrizione dell’aspetto degli Unni, dei loro costumi e del loro primo introdursi nelle vicende e nella coscienza stessa dell’Impero d’Occidente, già in profonda crisi. Marcellino parla delle loro residenze al di là delle paludi Meotiche, lungo l’oceano glaciale, del loro aspetto privo di barba, per l’usanza invalsa presso quelle genti di solcare con un coltello le gote ai bambini appena nati onde indebolire, al momento debito, la crescita della peluria, e migliorare la loro robustezza priva però della bellezza, cosa che li faceva rassomigliare a eunuchi. La ricostruzione più inconsueta è tuttavia quella di uno storico originario della Tracia, Prisco, il quale ha la ventura di partecipare a un’ambasciata bizantina recatasi presso Attila nel 449. Proprio quel viaggio ha infatti il merito di ampliare i suoi orizzonti, facendogli intravedere l’affresco del mondo barbarico presentatoglisi nella sua rigogliosa e istintiva potenza.

Prisco pensa subito nell’osservare gli Unni alla differenza fra la loro rozzezza e la raffinata educazione dei Greci e dei Romani, ma riflette anche sulla differenza esistente fra il vigore degli Unni e l’intima debolezza dell’Impero. Perciò, egli sente un incontenibile sentimento di tristezza e di decadimento, che lo induce a ponderare sulla intima diversità fra due mondi, uno in pieno splendore, l’altro al tramonto. Nelle pagine ch’egli dedica all’ambasceria e ai suoi risultati esprime quindi l’inutilità di continuare a ragionare in base a una semplice contrapposizione della ragione – λογος – appannaggio dei Romani con la violenza – αμαϑια – rappresentata dai barbari; quindi evita di compiere una narrazione rievocativa di vittorie e di restaurazioni romane, tramontate e irripetibili, e descrive invece Attila, il signore degli Unni, presentatoglisi con un volto enigmatico e terribile, gli occhi piccoli e allungati tipici dei mongoli, incapace di fare lunghi discorsi, impetuoso, con un aspetto terrificante e tuttavia umano.

In zona danubiana, precisa Prisco, nessuno parla più latino, tranne pochi in contatto con Roma, nessuno intende il greco, eccezion fatta per i prigionieri di guerra costantinopolitani. Un solo personaggio romano trova lo storico tracio, disposto a parlare con lui in greco. Egli – racconta il nostro storico – è fuggito da Roma per recarsi da Attila. Perché? La risposta è pronta. In Occidente i ricchi non rispettano la giustizia – egli dice – solo i poveri vi sono costretti, le lungaggini della giustizia e della burocrazia inquinano tutto. Attila invece fa rispettare le leggi da tutti e quindi – così conclude – pur se crudele l’Unno è preferibile. A lui Prisco risponde che la sua versione dei fatti non è degna di fede in quanto nell’Impero ogni uomo è uguale di fronte alla legge, anche l’imperatore come l’ultimo dei Romani e che se è vero che la giustizia è lenta e costosa appare pur vero che bisogna sostenerla affinché rimanga libera e al di sopra delle parti.

Come si vede lo storico mostra due mondi profondamente difformi fra loro e due realtà intimamente contrastanti, ma proprio per ciò – egli continua – sente viva la tristezza, in quanto intende che il mondo romano si avvia all’occaso e che per la vittoria dei barbari non V ’è che da attendere. Attila infatti è incerto se attaccare Bisanzio o Roma; risolverà poi di far guerra all’Occidente, una guerra sul cui esito non potevano nutrirsi dubbi. La vittoria finale sarà infatti degli Unni, forse di altre orde, ma senza dubbio prevarrà la barbarie vigorosa. Chiaro è pertanto che sia l’Impero d’Occidente, sia quello d’Oriente intendono condizionare la pericolosa presenza barbarica realizzando alleanze rivelatesi fragili e inaffidabili. Ezio in Occidente si avvale dell’esercito unno contro i Burgundi, i Celti, gli Angli e i Sassoni. Costantinopoli intorno al 448-449 promette addirittura ad Attila, per comprarne la sottomissione, la mano di Onoria, la sorella di Valentiniano III e la metà dell’Impero d’Occidente. Tuttavia il progetto non è realizzabile, così quello che verrà detto il flagellum Dei invade la Gallia, senza fermarsi neppure quando la superiorità tecnica e l’esperienza consentiranno a Ezio di sconfiggerlo ai Campi Catalaunici, presso Troyes nella Champagne (451).

Così nell’immediato l’Unno rientra in Pannonia, ma l’anno successivo (452), riparte per recarsi in Italia. Qui distrugge Aquileia e altri centri veneti i cui abitanti cercano scampo rifugiandosi nelle isole lagunari, fondando il primo nucleo abitato di Rivum Altum, o Rialto, da cui nascerà Venezia. È poi la volta di Pavia e Milano ma mentre sembra che il progetto di Attila sia la conquista di Roma, ecco un fatto nuovo: lo scompiglio regna sovrano nel centro della penisola e nell’Urbe. Qui le autorità intendono fermare il condottiero ma, non avendo un forte esercito da opporgli, risolvono di spedirgli un’ambasceria per bloccarlo e trattare la pace. Della missione, volta a salvare la vita e il buon nome dei cittadini, fanno parte l’ex prefetto del Pretorio Trigezio, rappresentante dell’imperatore, Avieno in nome del Senato, e papa Leone i, interprete dei più comuni sentimenti della popolazione.

L’incontro ha luogo nei pressi di Mantova sulle rive del Mincio e forse per la coloritura della sua eloquenza, forse per il prestigio della figura ieratica o, come vuole una nota, antichissima leggenda, in forza di un miracoloso intervento divino, papa Leone, brandita la croce di Cristo a mo’ di scettro, riesce a convincere l’invasore dell’errore che egli avrebbe commesso nell’avventurarsi minaccioso verso Roma. Attila si ritira allora dall’Italia, pur promettendo di tornare con maggiori forze, ma l’anno successivo (453) muore e quindi prende corpo l’impressione suscitata dal primo incontro fra un sovrano barbarico e un pontefice romano il quale, con l’aiuto di Dio e la forza delle preghiere, avrà ragione delle frecce e delle spade. Tutta la penisola prova in quel momento immensa gratitudine per la partecipazione e l’insperato successo di Leone. Particolare impressione tale evento ha poi nell’Urbe, ove più che mai si temeva l’offensiva unnica e si saluta come un miracolo il fatto che Attila, accettando la tregua, sia indotto a lasciare la penisola italiana.



Nell’esercito imperiale emersero nello stesso periodo altre figure di generali patrizi intenti a proseguire nel segno di Teodosio e di Stilicone la politica di coinvolgimento dei barbari con l’Impero. Più in particolare intendiamo riferirci al governatore dell’Africa, il comes Bonifacio, volto ad agire su Goti e Vandali oltre al già nominato Ezio, anch’esso in qualche modo barbaro, legato al Senato romano e non costituzionalmente avverso agli Unni di cui fu per anni ostaggio. Ambedue questi esponenti furono influenti e ricchi, quindi in grado di assoldare eserciti personali con i quali si combatterono a vicenda per imporsi sulla corte imperiale ravennate.

La prevalenza di Ezio fu attestata dallo stanziamento degli Unni in Pannonia (425). Di lì, attraverso il bacino danubiano, i corsi d’acqua sloveni e croati e il sistema alpino, questi ebbero la strada aperta per entrare nel cuore dell’Europa.

D’altra parte i Vandali, rifiutando di sposare il loro destino a quello del comes Bonifacio, con l’ascesa al trono del giovine re Genserico (428-477) attuarono un loro disegno politico. Dalla Spagna ove erano stanziati – segnatamente in Vandalicia che da quel popolo trasse il nome da cui verrà poi quello di Andalusia – essi traversarono lo stretto poi con gli Arabi divenuto di Gibilterra, sbarcarono a Tangeri e occuparono Cartagine, la Mauritania e la Numidia (429), sconfissero Bonifacio e conquistarono Ippona (430) ove nel corso dell’assedio morì pure il vescovo sant’Agostino. Poi fondarono un regno autonomo che rifiutò di federarsi con Ravenna (442), creando una sua corte e adattando alle proprie finalità le proprie organizzazioni del potere.

Presa confidenza con il mare e le imbarcazioni, i Vandali conquistarono il Mediterraneo occidentale, presero stabilmente la Sardegna, la Corsica e le Baleari e temporaneamente si impadronirono di alcune zone della Sicilia (circa 440). Il caso della presenza vandala nella provincia d’Africa e nel Mediterraneo, Sicilia compresa, fu dunque diverso dalla formazione degli altri regni romano-barbarici ed è legittimo in questa occasione parlare di una vera conquista. Difatti la romanizzazione si sovrappose in Africa a una antica tradizione culturale libico-punica, originando una civiltà le cui caratteristiche culturali e religiose furono particolari e su queste si innestarono i Vandali.

Si pensi inoltre anche alla tradizione cristiana, ivi inizialmente più fiorente di quella occidentale, alla presenza di diocesi bene organizzate quali quelle di Ippona, di Cartagine e Ruspe, per cui lo stanziamento di Genserico in siffatte terre non può porsi sullo stesso piano di quello dei Visigoti nella penisola iberica o dei Burgundi nella Gallia centro-settentrionale e dette origine a una sorta di accavallamento volto a procurare sconvolgimenti e notevoli crisi. Genserico infatti giunse nei nuovi territori accompagnato dal suo popolo – circa ottantamila persone mai amalgamatesi con le forze locali – e dal Mediterraneo osò progettare la conquista della penisola italiana.

In merito all’assalto dei Vandali torneremo perciò a parlare dell’Urbe ove si svolse uno degli eventi più tristemente noti della storia della capitale imperiale. Già, a proposito di Roma, abbiamo rievocato il celebrato incontro di papa Leone con Attila cui si deve aggiungere che, diverso nelle motivazioni e nello sviluppo, si presentò un altro incontro di Leone con il vandalo Genserico, incontro legato oltre che alla “vandalica rabies”, al terribile “sacco” da quel re imposto alla città eterna nel 455.

I preliminari dell’assalto sono noti: Valentiniano III , dopo l’intervento di Leone i su Attila, riprese a governare sorretto anche dal comportamento del generale Ezio che forse, con il suo fermo atteggiamento militare, contribuì anch’egli a determinare la ritirata degli Unni. Tuttavia proprio sul comportamento del generale sorsero presto dubbi e contestazioni. Così l’anno successivo alla sconfitta degli Unni – il 454 – una congiura di palazzo, alla quale non sarebbe stato estraneo Valentiniano, condusse a morte anche quel capo militare, la cui sorte fu simile a quella del prode Stilicone.

Il 16 marzo 455 poi, mentre era nella sua sontuosa residenza ad duos lauros al terzo miglio della via Labicana, anche Valentiniano, vittima di un agguato, venne a morte. Lo storico Prospero di Tiro, per dimostrare che chi la fa l’aspetti, notò che in difesa dell’Augusto non venne sguainata neppure una spada! A questo punto salì al trono l’usurpatore Massimo e mentre la città giacque smarrita e priva dei suoi difensori, giunse la ferale notizia dell’approdo sulle rive del Tevere di Genserico e dei Vandali provenienti dall’Africa settentrionale e dalla Sicilia.

Roma sguarnita di difese militari e sconvolta dalla paura, vide pertanto profilarsi a Porto le vele delle imbarcazioni vandaliche e la cittadinanza tumultuante, onde vendicarsi dell’insipienza di Massimo incapace di assicurare l’incolumità all’ex capitale imperiale, uccise il monarca lapidandolo dopo meno di ottanta giorni di regno. La notizia della rivolta di palazzo e della sua conclusione mise le ali ai piedi di Genserico e dei suoi, mossisi dalle banchine di Porto verso il centro di Roma. A sbarrargli la strada allora – è largamente noto – si provò nuovamente Leone i, il quale cercò di rinnovare il prodigio che in precedenza aveva preservato la città da Attila. Comunque, se la prima volta l’intervento papale fu risolutivo, in questo secondo appuntamento il “miracolo” non si ripeté del tutto pur se sortì qualche effetto.

Leone infatti, paludato dei sacri paramenti e recando la croce, si incontrò con il barbaro esortandolo a non recare offesa alla città ove erano morti gli apostoli Pietro e Paolo. Genserico però, solo parzialmente colpito dalla maestà del presule, gli promise di non mettere Roma a ferro e a fuoco e si impegnò a risparmiare dall’oltraggio le tre “storiche” basiliche di San Pietro, San Paolo e San Giovanni in Laterano. Per il resto assicurò solo che avrebbe consentito alle truppe una breve razzia. Del resto, anche se lo avesse voluto, al Vandalo sarebbe stato impossibile placare l’entusiasmo dei suoi soldati protesi verso la conclusione di un’impresa che li avrebbe – hoc erat in votis – arricchiti, in quanto ogni milite sarebbe rimasto proprietario di parte del bottino che fosse riuscito a raccogliere in città. Ragion per cui, pur se il re avesse voluto dare ascolto a Leone i, gli sarebbe stato impossibile impedire almeno un rapido saccheggio.

In realtà poi le cose non si svolsero secondo gli accordi. Infatti, tre giorni dopo la morte di Massimo, i Vandali entrarono nell’abitato dalla via Portuense, devastandolo non sommariamente come fece Alarico ma per due ininterrotte settimane!

Diversa e grave fu dunque con il secondo sacco la sorte dell’ex capitale rispetto a quella del 410. Dai Vandali infatti i quartieri furono depredati ad uno ad uno con metodo. Via via che oggetti d’oro e d’argento, monili, pietre preziose e sculture delle singole Regiones vennero concentrati, parte delle ricchezze, secondo le abitudini, furono lasciate nelle mani degli scherani giunti con il sovrano dall’Africa romana. La maggior parte del bottino però, accatastata su enormi carri fatti sostare nei dintorni delle Tre Fontane – nell’attuale zona di San Paolo –, fu avviata lungo la via Portuense sino alle installazioni portuali sul Tevere donde fu caricata sulle navi di Genserico e diretta al Sud. In proposito Procopio aggiunse che una delle navi che trasportava a Cartagine statue e oggetti d’arte trafugati a Roma affondò in pieno Mediterraneo, giusta punizione per chi osò asportare proditoriamente tesori che avevano in Roma giusta collocazione.

In quei giorni fu depredato interamente il palazzo imperiale – così riporta con impegno e cura lo storico Giovanni Malalas nel secolo successivo – nuovamente arredato dopo i danni dovuti alla devastazione del 410. Anche le costruzioni pubbliche della via Sacra subirono egual sorte. Le sontuose ville sulle pendici dell’Esquilino e del Quirinale e nei pressi degli orti Sallustiani conobbero in pieno la violenza dell’invasore, al pari degli edifici del Flaminio e del Trastevere. Dal tempio di Giove capitolino furono asportati oggetti sacri e preziosi conservati pur dopo l’Editto teodosiano che li protesse da eventuali attacchi cristiani; le statue pagane in quest’occasione finirono dunque in Africa per abbellire la reggia di Genserico. Nella stessa circostanza – ci informa Procopio – fu smontata buona parte del tetto del suddetto tempio da cui vennero tolte le lastre di bronzo che ne facevano brillare la sommità sin da lontano.

La storia degli oggetti preziosi, della loro provenienza e successive asportazioni è in questo caso interessante e piena di riferimenti significativi. Fra gli oggetti conservati nei palazzi imperiali e nei templi capitolini se ne contavano non pochi tratti nell’Urbe dall’imperatore Tito che li aveva tolti a Gerusalemme e alla Palestina per portarli con sé come trofeo di guerra. Ci dice ancora Procopio che gli stessi oggetti (candelabri d’oro, tripodi di bronzo, bacinelle d’argento, bruciaprofumi di rame) rientrarono a Cartagine, nuova preda di guerra di Genserico. Da Cartagine poi, 80 anni dopo, nel 535, Belisario, il generale dell’imperatore Giustiniano, catturò come bottino gli stessi capolavori finiti presso le Blacherne di Costantinopoli. Gli Ebrei bizantini allora – conclude Procopio – riconosciute le loro opere d’arte restarono attoniti e Giustiniano, scosso da una sorta di mistico terrore per l’empietà del furto, comandò che tutti i tesori sacri pervenuti proditoriamente a Bisanzio tornassero ai luoghi donde per la prima volta erano stati trafugati. Così le ricchezze ebraiche ripresero la via di Israele e qui finirono dopo varie peripezie nelle mani degli Arabi e, in conclusione, dopo le Crociate, nelle chiese cristiane di Gerusalemme, quindi nelle mani dei più autorevoli milites Christi!

Per tornare a Roma e alla vandalica violenza aggiungeremo che se dopo l’assalto alariciano essa rimase colpita, questa volta vide addirittura posta a dura prova la sua esistenza. Va notato però che pure nel 455, a parte le inaudite rapine di preziosi e di opere d’arte, si salvarono in buona parte le mura dei templi e dei grandi palazzi pubblici. La cinta muraria di Aureliano, le torri, le porte, le posterule, i ponti, le fontane, le imponenti opere pubbliche rimasero indenni, pochi edifici furono incendiati e minore risultò il numero di quelli distrutti.

Alla fine del quattordicesimo giorno Genserico lasciò l’Urbe, traendo seco uno stuolo di prigionieri autorevoli, tra cui l’imperatrice Eudossia e Gaudenzio, figlio del generale Ezio. Eudocia, una delle figlie di Eudossia, anch’essa prigioniera, fu promessa a un figlio di Genserico in seguito a un matrimonio impossibile che la giovinetta evitò, fuggendo a Gerusalemme, ove esausta chiuse gli occhi per sempre. Eudossia imperatrice, uscita in catene da Roma, legò tra l’altro il suo nome a una chiesa cittadina da lei fatta erigere, ossia a San Pietro in Vincoli.

Prima di concludere, su Genserico diremo ancora che mentre le gesta di Alarico del 410 ebbero eco in Occidente e in Oriente, il saccheggio dei Vandali passò pressoché sotto silenzio. A questo proposito fra le poche testimonianze che lo ricordarono fu una profezia aggiunta post eventum al Liber Heraclidis, un trattato di apologia teologica che Nestorio, il patriarca costantinopolitano eretico, scrisse durante il suo esilio in Egitto nel 451. La pseudo-profezia nestoriana predisse infatti l’occupazione vandala dell’Urbe e profetizzò che papa Leone i, lo stesso che impedì praticamente la condanna di Nestorio, sarebbe stato costretto a consegnare ai barbari le suppellettili sacre e le principesse imperiali. Del saccheggio parlò poi Prisco Attalo il quale pare, ma non è affatto certo, sia stato il primo a propalare la notizia che a chiamare Genserico in Roma fosse stata Eudossia, figlia di Teodosio II e vedova di Valentiniano III , che si sarebbe rivolta al barbaro per vendicare l’onore del consorte. La notizia che trasse spunto dalla reazione del vandalo alla morte di Valentiniano fu riportata dagli storici bizantini del VI secolo, Marcellino Comes, Evagrio, Procopio, Giovanni Malalas, mentre nel VII comparve attenuata da Giovanni Antiocheno.



Mentre si organizzarono in vario modo i regni romano-barbarici, si consumò l’ultima esperienza imperiale occidentale. A Ravenna governò fino al 437 Galla Placidia, sorella di Onorio, la quale, dopo il legame matrimoniale impostole con Ataulfo, fratello di Alarico, andò sposa a Costanzo cui spettò il titolo di Augusto per la Britannia e le Gallie. Alla morte del suddetto Costanzo (421) Placidia stessa ereditò il titolo di Augusta, in nome del giovane figlio Valentiniano III , durante la sua minore età. Piuttosto buoni apparvero allora i rapporti fra Ravenna e l’Impero d’Oriente, nonostante il tentativo di coinvolgere l’Augusta in un matrimonio con un nipote di Attila, voluto da una crudele ragion di stato ma che l’interessata rifiutò. Nello spirito della rinnovata unità venne così promulgato nel 438 il Codex Theodosianus, la migliore realizzazione dovuta al costantinopolitano Teodosio II (408-450).

Con Valentiniano III invece (425-455) ripresero le agitazioni e gli odi sotterranei – fu a causa di quelle vicende che, fra l’altro, si coniò l’espressione basso Impero, indicativa di una politica improntata a risentimenti e rivalità – sembrarono sostituirsi al buon governo. Il generale Ezio, fedele difensore di quel che restava del vecchio Impero, cadde anch’egli in una rete di contrasti e di odiosi intrighi e finì – come accennammo – ucciso da Valentiniano, il quale a sua volta, a distanza di pochi mesi, perì sotto proditori colpi. Per un ventennio pertanto si successero imperatori privi di potere e spesso sprovvisti del riconoscimento del sovrano di Costantinopoli. Si trattò di volta in volta di generali o di semibarbari – l’elemento barbarico risultò connesso alla vicenda della fine dell’Impero d’Occidente – e fra questi spiccò Ricimero che dominò dal 456 al 472.

Nel 465 poi scomparve l’imperatore bizantino Severo e si svilupparono complesse trattative fra Ricimero, i senatori romani e Bisanzio per la scelta di un successore che organizzasse una spedizione comune contro i Vandali. Fu eletto in quell’occasione il bizantino Antemio che, per concludere una più stretta unione con l’Occidente, concesse in sposa sua figlia a Ricimero.

Le nozze e l’alleanza furono celebrate in Roma con festeggiamenti di un’opulenza inversamente proporzionale alla crisi economica da cui erano colpiti l’Urbe e tutto l’Occidente.

Il “graeculus” – così venne chiamato Antemio – non fu in grado tuttavia, né in base ai propositi politici né dopo i festeggiamenti, di stabilire un buon rapporto con i Romani e tanto meno con la Chiesa. Presto entrò in contrasto anche con Ricimero che lo assediò nell’Urbe sottoposta a un nuovo assalto barbarico. La morte di Ricimero nel 472 chiuse l’infelice parentesi. Tuttavia fra le azioni e gli assalti cui l’Urbe fu sottoposta, aggiungeremo che Ricimero fece eleggere dalle truppe che assediarono la città un nuovo Augusto, nella persona di Olibrio e che insieme a questi sconfisse gli alleati di Antemio presso la Mole Adriana, consentendo ai suoi militi un nuovo saccheggio della città. Antemio – ecco una prova della tristezza dei tempi – si asserragliò poi nel Palatino per rifugiarsi travestito in una chiesa; ma qui riconosciuto fu tratto a forza dal tempio e ucciso. Pochi mesi dopo morì anche Ricimero.

Pure Glicerio, un milite romano , divenne allora imperatore a Ravenna dietro consiglio del patrizio Gundobaldo. Sempre nello stesso momento poi fu eletto imperatore Giulio Nepote, venuto come Antemio dall’Oriente, e come quegli poco idoneo a crearsi una posizione di potere fra i Romani e gli Italici. Nel 475 fu quindi deposto Giulio in favore del patricius Oreste, romano solo per il fatto che era nato in Pannonia, il quale però ebbe esperienze slegate da Roma e fu in contatto con gli Unni e Attila di cui diventò addirittura uomo di fiducia. Oreste assunse il potere facendosi sostenere dalle truppe attirate dal miraggio del ben noto istituto dell’hospitaticum, ossia dalla conquista dei due terzi delle terre occupate, appannaggio di quanti sostenevano un pretendente vittorioso al trono e che le ottenevano dal nuovo eletto in cambio dell’aiuto prestato.

Forte dell’appoggio dell’esercito, Oreste nominò imperatore suo figlio Romolo, generalmente chiamato Augustolo per la sua giovane età, un sovrano destinato a portare per ultimo la corona di imperatore d’Occidente nel cui nome si assommarono quelli del primo re e del primo imperatore di Roma (475).

In quel momento era titolare della corona il generale Giulio Nepote (474-475), protetto da Costantinopoli, il quale all’arrivo di Romolo Augustolo fuggì in Dalmazia in attesa di un aiuto bizantino che non venne mai.

Una volta raggiunto il trono, il nuovo Augusto e l’abile genitore Oreste, disponendo del potere imperiale, ritennero possibile non mantenere i patti convenuti con l’esercito e non concedere ai milites le terre loro spettanti. Taluni gruppi di milizie barbariche stanziate in Italia, profittando della debolezza del sovrano, prima che questi avesse il tempo di lasciare il trono, gli si ribellarono al comando del generale Odoacre, reclamando l’assegnazione del terzo delle terre occupate. Oreste, forse inconsapevole della gravità del momento, forse dominato da un forte orgoglio, rispose negativamente. Perciò venne catturato e ucciso e suo figlio fu relegato in un castrum.

A vincere fu un militare di incerta origine, il generale Odoacre, forse unno, più probabilmente sciro, il quale, giunto a Roma per far dimettere l’imperatore, divenne padrone della città e cominciò a governarla in nome dell’esercito. Egli poi non provvide alla nomina del successore di Romolo Augustolo, ma comunicò a Zenone che a Roma si era stabilito di considerare sufficiente la presenza del solo Augusto imperiale e decise di inviare le insegne imperiali, i cosiddetti ornamenta palatii, a Costantinopoli limitandosi – questa fu una scelta veramente politica – a chiedere per sé il titolo di patricius utriusque miliciae, una qualifica che gli conferì il potere di governare in nome dell’Impero d’Oriente, un’istituzione più forte e concreta della vacillante corona occidentale che non gli avrebbe dato autorità e l’avrebbe posto alla mercé dell’esercito e del Senato.

L’imperatore Zenone (474-491) colse il senso politico di quell’atto e ritenne la proposta di Odoacre il modo migliore per ricondurre l’Impero a una sorta di reductio ad unum sotto lo scettro costantinopolitano e assegnò in certa misura al patricius il titolo di magister utriusque miliciae. Il 4 settembre 476, giorno della nuova nomina patriziale, fu pertanto in seguito considerato dalla storiografia, nonostante mancasse una presa d’atto ufficiale, la fine dell’Impero d’Occidente.

D’altra parte, Zenone, nell’immediato, ebbe buon gioco e prese tempo, anche perché era ancora vivo Giulio Nepote, sia pure in esilio a Salona, e quindi la nomina di un nuovo imperatore d’Occidente si presentava di non facile realizzazione. Così la mancata scelta del successore di un imperatore deposto non rappresentò ipso facto un fatto nuovo e la vacanza imperiale successiva all’allontanamento di Romolo Augustolo non significò di per sé la fine dell’Impero, ciò almeno sino al 480, allorché Giulio Nepote venne proditoriamente ucciso dai suoi ufficiali.

Tuttavia, dopo la scomparsa del sovrano occidentale venne meno l’ultima fictio juridica e si considerò chiuso un periodo storico. Apparve allora evidente che Roma deteneva ormai una ridotta importanza politica: ovvero essa in prevalenza conservò – ma non fu poco – il prestigio derivatole dall’essere il suo nome legato a istituzioni di carattere universale. Dopo quella data pertanto una nuova situazione fu generata dal fatto che Odoacre, proclamato re dell’esercito, non divenne sovrano di un popolo ben preciso, né d’Italia né di altri regni federati: di qui la complicata condizione istituzionale che rese superata la formula su cui si era retto l’Impero d’Occidente, il quale non esisté più anche perché gli stanziamenti dei barbari nel 476 si estesero quasi all’intera parte occidentale dello stato, eccezion fatta per la Gallia settentrionale, ovvero per il cosiddetto regno di Siagrio con capitale a Soissons, da ritenersi tuttavia secessionista rispetto all’Impero e quindi inadeguato a rappresentare la continuità legale con gli Augusti.

Per questo pur se mancò ogni decisione formale, con il 476 o con il 480, si ritenne cessata in Occidente ogni tipo di imperatoria potestas e il cosiddetto re dell’esercito o rex gentium, ma non certo rex Italiae (in quanto come affermò Cassiodoro nel Chronicon, Odoacre non usò la porpora né le insegne imperiali), batté gli avversari interni e tuttavia gli fu impossibile fronteggiare il pericolo più grave, incarnato da Zenone, l’imperatore che, pur avendone consentito l’ascesa, guardò con malcelato timore le mosse del nuovo potentato, volto a stabilire, specie alle frontiere orientali, una demarcazione con Costantinopoli. Infatti l’imperatore, determinato a stroncare il potere di Odoacre, mandò in seguito in Italia il re degli Ostrogoti, Teoderico, con il compito di riconquistare il paese.

Zenone poi, sin dall’inizio, impostò rapporti ambigui con Odoacre e tanto per cominciare non riconobbe ufficialmente il suo governo in Italia; infatti allorché rispose all’ambasciata inviatagli dal senato romano (477), usò toni misurati e termini prudenti. Anzitutto ammonì il barbaro a riconoscere l’ex imperatore deposto Giulio Nepote – fra l’altro non è chiaro che valore potesse assumere il riconoscimento di un sovrano non più considerato tale – e inoltre gli ingiunse di farsi conferire da questi il titulus di patricius, un titolo che Zenone dava e non dava, che riteneva bisognoso di convalida e che quindi era allo stesso tempo ufficiale e ufficioso. Per di più il costantinopolitano non attribuì mai a Odoacre in un documento ufficiale la denominazione patriziale che si limitò quasi più a promettere che a concedere, cosa che invece fece soltanto nella corrispondenza da definirsi semiprivata.

L’imperatore bizantino altresì sospettò Odoacre di aver concluso un patto segreto con il generale Illo, un ribelle di nazionalità isaurica, per attizzare contro Bisanzio i Rugi. Odoacre tuttavia sconfisse i nemici di Roma e dell’Impero, prese prigioniero il sovrano dei Rugi, Feba, e fece anche di più: ovvero consegnò una parte del bottino all’imperatore il quale fu costretto almeno apparentemente a ricredersi e a congratularsi con il generale per la sua insperata vittoria.

Ma quella pacificazione non sincera fu di breve durata e il sovrano temette ancor più la perizia e l’abilità di Odoacre manifestatosi sagace, prudente e capace di governare pur circondato da varie insidie. A rendere guardingo l’imperatore contribuì poi il fatto che Odoacre concesse ai militi che lo sostennero, quasi si trattasse di un monarca, il terzo delle terre occupate, in precedenza negate loro da Oreste e Romolo Augustolo. Naturalmente tal concessione rafforzò il magister che resse la penisola – l’unica terra di cui effettivamente disponesse – cercando di procedere alla sua unificazione. Egli altresì non riuscì a conquistare la Provenza rimasta saldamente visigota, ma ottenne la cessione della Sicilia dai Vandali (pare infatti che l’abbia direttamente avuta da Genserico tributario jure), ricollegando l’isola all’Italia dopo un quarantennio di separazione. Inoltre tentò subito dopo il 480, ossia dopo la scomparsa di Giulio Nepote, di mantenere effettivamente legata all’Italia la grande Dalmazia, ancora configurata quasi come nell’età imperiale e dunque estesa oltre la Slovenia e la Croazia in zona costiera illirica fino al di là di Spalato. Rezia, Norico e Svevia costituirono peraltro mete altamente ambite della sua lucida politica estera, volta al rafforzamento delle frontiere orientali.

Appoggiato dall’esercito, Odoacre tenne poi buone relazioni con l’aristocrazia senatoria che, forte dei suoi latifondi, instaurò una vera egemonia sulla popolazione contadina e sui piccoli proprietari. Infine collaborò con la burocrazia ravennate esercitando una dittatura militare. La politica italiana di Odoacre in tal senso fu dunque anticipatrice di quella di Teoderico e le reazioni che suscitò presso Bisanzio furono anch’esse simili alle resistenze causate più tardi nella capitale orientale dalla presenza gotica nella penisola.



Il sovrano goto già federato all’Impero disponeva di un contingente di oltre centomila unità, di cui circa venticinquemila soldati. Assai meno saldo era perciò Odoacre sostenuto da un esercito di non più di 10.000 uomini.

Teoderico, proveniente dalle terre della Drava e della Sava, spinto da Zenone, entrò nella penisola dalle Alpi orientali, conquistò il Veneto, vincendo Odoacre sull’Isonzo e a Verona nel 489. Il patricius decise allora di rinserrarsi nella fida e ben munita Ravenna, ove la guerra si concluse nel 493. Il vescovo tentò lì una rappacificazione che Odoacre accettò e a cui Teoderico aderì con l’animo di non mantenere. Infatti entrato in Ravenna, il Goto e la sua corte parteciparono a un banchetto che doveva sanzionare la pace e divenne l’occasione con cui si realizzò, per mano del sovrano e di Illo, un traditore divenuto suo fido seguace, lo sterminio di Odoacre, sgozzato con tutta la sua famiglia.

Teoderico prese il comando in nome dell’Impero di Costantinopoli, l’unico potere realmente esistente, e quale re degli Ostrogoti si considerò delegato di Zenone: egli insomma all’inizio fu poco più di un funzionario imperiale e il sovrano di un popolo che aveva ricevuto l’hospitaticum nella penisola italiana. I Goti erano e restavano ariani e quindi apparvero, sebbene pacificati, divisi dai Romani di osservanza nicena e perciò cattolici.

In queste condizioni Teoderico governò in nome di Bisanzio, cui lo legò una lunga consuetudine poiché egli crebbe nella capitale d’Oriente, ove risiedette come ostaggio, e ricevette un’educazione bizantina, quindi romana, parlò bene greco e latino e visse più convintamente di molti occidentali l’idea di Roma imperiale, alla quale fu legato e che attuò immettendovi la linfa vitale di cui apparve dotato il suo popolo di origine germanica. Nel 500 poi egli entrò in Roma che lo accolse con un caldo consenso e lì si impegnò a restaurare le mura cittadine e le Regiones più bisognose del suo aiuto. Il Goto prestò omaggio al Senato romano , pur appoggiando l’Ordo provinciale e rese onore al papa in quegli anni in dissenso con Costantinopoli per la forte affermazione dell’eresia acaciana ivi determinatasi.

Seguì un ventennio di grandi realizzazioni; la penisola conobbe un fervore di opere pubbliche, una ripresa dell’urbanistica e dell’edilizia, dell’agricoltura e dei commerci negli ultimi due secoli sconosciuta e Teoderico concepì un disegno in cui forse è troppo dire che contrappose la Gothia alla più fiacca Romània, ma dove s’intravide una certa supremazia germanica. Senza dubbio però egli, pur non rinunciando alla sua nazionalità gota, non cessò di proclamarsi romano , discendente dell’Impero e assertore dei suoi valori di cui si fecero in qualche modo garanti gli esponenti dell’aristocrazia romana, il filosofo Severino Boezio, l’autore del De consolatione philosophiae, e il senatore Cassiodoro che nelle Variae e nella purtroppo perduta Historia Gothorum esaltò gli elementi di romanità del sovrano.

Il sogno pacificatore dell’Amalo tuttavia s’infranse nel punto in cui con il 519 cessò l’eresia acaciana e il pontefice riunificò la Chiesa romana con la bizantina. L’imperatore Giustino (518-527) infatti riprese la politica antiariana, cosa che pose in sospetto Teoderico che, con un rapido mutamento di fronte, adottò un atteggiamento prima timoroso, poi sempre più avverso al pontefice e agli elementi romani. Il pontefice Giovanni (523-526), che non fece revocare i decreti antiariani di Costantinopoli, considerati dirompenti ed eccessivamente destabilizzanti, quindi pericolosi per i Goti, per la pace romana e occidentale, venne catturato, e giunse rapidamente alla morte. Anche Boezio, sospettato di tradimento contro i Goti, fu imprigionato e ucciso. Si intensificò allora una repressione dei Goti contro i Romani, nel bel mezzo della quale, nel 526 Teoderico si spense.

La crisi del regno goto si aggravò ancora durante il regno di Amalasunta, figlia di Teoderico, nonostante Cassiodoro si ponesse a capo di un partito moderatore che attenuò l’urto fra filogoti e filoromani. Sia pur temporaneamente, i moderati sembrarono trionfare grazie al sagace Cassiodoro, allorché l’imperatore Giustiniano, appena eletto, riconobbe nuovo re goto il giovinetto Atalarico (526-534). Le divisioni interne condussero tuttavia quel popolo alla rovina. Atalarico finì prematuramente, mentre Amalasunta, che alla morte del figlio assunse il potere per dividerlo con il cugino Teodato, fu presto assassinata per volere del congiunto (535), offrendo all’Impero bizantino il destro per intervenire contro l’anarchia goticogermanica e ristabilire la legalità romana.

Così, nonostante settori moderati del Senato e della Chiesa cercassero di conservare il potere ai Goti, in quanto consentirono al clero e ai nobili romani di prevalere senza il ricorso allo scomodo appoggio costantinopolitano, i circoli cattolico-romani più intransigenti determinarono la fine dell’equilibrio goto-romano che per oltre un trentennio mantenne in pace la penisola e rafforzò istituzioni nel secolo precedente in sfacelo. Ma a delineare la scelta antigota e antigermanica contribuì la politica bizantina svegliatasi a nuovo impulso quando la corona fu assunta da Giustiniano. La politica estera giustinianea fu assai complessa in quanto tenne conto di tre settori, ognuno a suo modo nevralgico e pieno di incognite e di imprevisti. Difficoltà pervennero infatti dal regno dei Parti i quali, dopo un annoso periodo di conflitti interni di carattere religioso, si riorganizzarono sotto la spinta del grande Cosroe i (531-579) il quale, basandosi sulla religione di Zaratustra, seppe creare nel suo popolo una perenne aspettativa messianica. Per diminuire il pericolo costituito dalle popolazioni confinanti, Cosroe dette luogo a una serie di operazioni militari contro l’India, le popolazioni arabe e l’Impero d’Oriente.

Giustiniano allora – questo il primo settore d’intervento – progettò la riconquista delle terre imperiali confinanti con i Parti e dispose l’articolazione di un sistema di truppe difensive, il cui compito fu quello di proteggere l’Oriente da incursioni e sconfinamenti. Subito dopo la sua elezione inoltre, programmò la riconquista dei territori dell’Impero d’Occidente; costituì pertanto un poderoso esercito, il cui comando fu affidato a un grande generale: Belisario.

Un importante conflitto fu quello contro i barbarici Vandali – questo il secondo settore d’intervento in politica estera – stanziatisi nell’Africa del nord, conflitto facilitato dall’aiuto che gli Ostrogoti e la flotta di Amalasunta assicurarono all’imperatore. L’ultimo re vandalo, Gelimero, fu sconfitto presso Cartagine (533) e il suo territorio tornò provincia romana.

Ma più che nel Nord Africa l’imperatore bizantino fu impegnato – questo il terzo settore d’intervento – nella riconquista dell’Italia sottoposta alla dominazione barbarica gota, sempre più malvista da Costantinopoli. Ad offrire il pretesto per la guerra fu – come già accennato – l’assassinio di Amalasunta che permise a Giustiniano di presentarsi con l’esercito di Belisario in Italia, come colui che voleva ripristinare la legalità e la pace (535). All’inizio Belisario sbarcò in Sicilia e, passato in terraferma, occupò la penisola fino a Napoli senza quasi trovare resistenza, dal momento che il sovrano goto Teodato non pensò neppure di organizzare una controffensiva, preoccupato come fu dai suoi continui tentativi di fuga, fino a che non fu ucciso dagli stessi Goti sdegnati con un re così imbelle.

Al fuggiasco allora venne sostituito Vitige, consorte di Matasuinta, sorella di Atalarico e figlia di Amalasunta. Vitige (536-537), riorganizzato l’esercito, marciò contro Belisario chiuso in Roma che, difesa dal valore dei Bizantini, sopportò gagliardamente il lungo assedio. Lo sbarco di truppe imperiali nel Veneto dette poi al Goto la sensazione di essere attaccato alle spalle, tanto che abbandonò l’Urbe per rinserrarsi in Ravenna. Qui Belisario trattò la resa dell’assediato che, fidandosi del generale, gli aprì le porte della città, per esser fatto prigioniero e condotto incatenato a Costantinopoli (540).

Anche se la presenza del grande condottiero bizantino sarebbe stata più utile in Italia, Belisario, costrettovi da manovre subdole di taluni dignitari e da un attacco dei Parti, rientrò a Costantinopoli. Allora i Goti (541), dopo aver eletto il nuovo sovrano Totila, detto l’Immortale, una tempra di guerriero e di fine politico, emanarono una legge che sottrasse i coloni cui erano assegnate le terre in base all’hospitaticum a ogni legame con i loro signori. In tal modo il sovrano goto pensò di costruire attorno a sé una nuova forma di consenso. Il generale bizantino, Narsete, riprese però con vigore la guerra (549) fino a che sconfisse Totila nella battaglia di Tagina, tra Gualdo Tadino e Spoleto. Il re cadde combattendo e i Goti vennero sonoramente sconfitti (552).

L’anno successivo (553) l’ultimo re, Teia, affrontò l’esercito imperiale nella battaglia del Vesuvio, nel cui corso anch’egli trovò la morte. Molti Goti perirono in battaglia, altri furono arruolati nelle truppe imperiali o furono inghiottiti dal silenzio. Così, qualche decennio dopo, la realtà etnica di quel popolo in Italia fu praticamente annullata.

Completata la riconquista dell’Italia, Giustiniano pose sotto la guida di un esarca o comandante, residente in Ravenna, i territori occupati, dividendoli poi in temi, unità amministrative di carattere militare governate dai duchi (anche le province africane vennero governate da un altro esarca residente a Cartagine). Venne così meno l’organizzazione precedente dovuta a Diocleziano e a Costantino, fondata sulle province e su un potere militare distinto dal civile. Ogni tema fu assegnato dai duchi a una serie di funzionari fra i quali spiccarono per le loro incombenze giudiziarie e amministrative i catapani (da cui deriva il termine di Capitanata, terra posta in una regione come la Puglia più a lungo sottomessa ai Bizantini) e i decarcones. L’organizzazione militare fu affidata agli strateghi, mentre ai soldati – stratioti – furono dati in proprietà i fondi agricoli in precedenza privati. L’amministrazione dei temi ebbe punti di contatto con l’antica organizzazione militare romana dei territori di frontiera, ossia il limes. Se l’organizzazione tematica ebbe rapido inizio, a imprimerle vigore fu invero l’imperatore Eraclio (610-641) e ci vollero tre secoli perché nei luoghi governati da Bisanzio le suddivisioni territoriali precedenti fossero annullate.

Il governo della penisola italiana, finalmente seppur per breve periodo riassorbito nell’unità imperiale, fu regolato dalla Prammatica Sanzione (554) con cui si articolarono i rapporti fra la nuova e la vecchia Romània. Uno dei punti di forza della nuova dominazione, sulla base dei princìpi permanenti del programma giustinianeo, fu costituito dalla Chiesa e dai suoi vescovi, ai quali la Sanzione conferì per la prima volta poteri di carattere civile.

Un’altra zona d’intervento della politica estera giustinianea, praticamente isolata rispetto ai tre precedenti il cui carattere unitario è senza dubbio manifesto, si esplicò con la spedizione in Spagna contro i Visigoti. A dar luogo all’intervento fu re Atanagildo, cattolico, il quale chiese contro i suoi avversari interni l’aiuto dei Romani d’Oriente. Giustiniano inviò un corpo di spedizione che occupò le terre da Cadice a Cartagena e, all’interno, si spinse sino a Cordova (551).



Tuttavia il settore particolare la cui importanza si rivela eccezionale per evidenziare vari momenti della presenza ostrogota e per chiarire il difficile intreccio di elementi goti, romani e bizantini che costituirono l’essenza della storia dei Romani e dei barbari, avvincente nella sua drammatica complessità, si colloca in Roma e nell’Italia e su esso va fatta luce onde comporre un quadro essenzialmente romanobarbarico.

Nell’assenza della corte imperiale, priva di uffici e organismi che la resero grande, colpita nel V secolo da tre assedi e distruzioni, all’inizio del VI – come dicevamo – Roma rimase ancora una superba città, urbanisticamente all’avanguardia e discretamente amministrata – così fu descritta da Cassiodoro – quando Teoderico vi fece ingresso, accolto con deferenza dal papa in segno di pacificazione tra l’elemento italico e il goto.

Nel 493 il “Senatore”, come fu pure chiamato Teoderico, entrò in Ravenna ove, scomparso Odoacre, trovò un centro affamato e degradato, popolato da gente ostile di cui egli diffidò. A Roma invece la situazione gli si palesò differente. Le autorità civili e religiose parvero intenzionate ad accoglierlo nonostante la sua fede ariana e l’aspetto della vecchia dismessa capitale gli apparve ordinato e consono al suo rango.

Ivi giunto, il sovrano romanobarbarico si recò a San Pietro in atto di reverenza, poi, attraversati la mole Adriana e Ponte Elio, entrò nella città spingendosi fino al Foro. Qui fu accolto da Severino Boezio, che gli rivolse il saluto a nome dei Romani. Una volta giunto in Campidoglio e preso atto dei vari discorsi di benvenuto, Teoderico pronunciò la sua allocuzione, appellandosi al popolo senza tener conto della sua condizione di “barbaro”, venuto a Roma come straniero: «Io vengo a parlare a voi che siete i dominatori del mondo», così disse, «e intendo costruire con voi un assetto pacifico». Le celebrazioni si spostarono allora all’interno del palazzo imperiale. Seguirono indirizzi di saluto, canti, danze e banchetti sontuosi.

Dopo queste incoraggianti accoglienze Teoderico alloggiò presso la residenza imperiale del Palatino, quindi stanziò somme cospicue per far restaurare gli edifici imperiali, il Campidoglio e i Fori. Anche le mura di Aureliano furono consolidate mediante un complessivo rafforzamento garantito con il ricavo della vendita di 120.000 moggia di grano. Tremila moggia di frumento vennero altresì destinate ai poveri della zona di San Pietro, denominata Portica di San Pietro, allora abitata da gente umile. Teoderico si trattenne a Roma sei mesi, visitò le Regioni, dispose una monetazione particolare recante la sua effigie, attestante la grandezza propria e della città. Quando poi si allontanò dall’Urbe, il re VI lasciò un plenipotenziario, lo spectabilis vir Giovanni, cui conferì il potere di reprimere gli abusi, determinati dall’eccessivo, disordinato consumo dell’acqua e quelli connessi all’edilizia. In assenza degli imperatori infatti gli illeciti commessi in questo settore si rivelarono numerosi; molti edifici furono costruiti in luoghi vietati, venne ampliata la loro cubatura, furono sopraelevati o modificati senza permessi edilizi.

Durante il regno teodericiano si restaurò il Palatino, si salvarono dalla rovina il teatro di Pompeo – il lavoro fu affidato a Simmaco – e le mura cittadine. Ogni anno per tale lavoro si impiegarono 25.000 tegole del “portus Licinii” (fu questo il nome di una fabbrica statale romana di laterizi). Provvedimento interessante divenne la concessione di edifici pubblici diruti ai privati obbligati al loro restauro. Nello stesso periodo si tennero spettacoli al Circo Massimo e all’anfiteatro Flavio: corse di cocchi, lotte con le fiere, lotta greco-romana, spettacoli di danza e pantomime, con l’intervento di comici scurrili e il consueto loro corredo di lazzi e travestimenti di ogni tipo di cui il pubblico era ghiotto e divertito spettatore. Le spese di tal settore disposte dal Tribunus voluptatum furono ingenti, specie per le rappresentazioni con le belve fatte venire dall’Africa. Spesso il divertimento degenerò e i venatores che uccisero le fiere fecero essi stessi una pessima fine e i Romani, generalmente tranquilli e di buona indole, raccolti in folla, alla vista della violenza, si trasformavano: divenivano rissosi e volgari, cantavano e gridavano mentre – pronubo il vino – si scatenavano risentimenti tra le fazioni pubbliche, facenti capo a diverse famiglie. Le Variae, di Cassiodoro, ricche di notizie di tal genere, contribuirono a darci gustosi ragguagli sui Romani, offrendoci inoltre un sostanzioso programma urbanistico dell’Urbe, forse ancora oggi attuabile.

Se notevole fu insomma l’intervento teodericiano nella vita cittadina, ciò non può farci dimenticare un altro intervento del sovrano in occasione di una doppia elezione pontificia successiva alla morte di papa Anastasio II . La maggioranza si trovò allora con il diacono Simmaco, mentre il capo del Senato, Festo, sostenne l’arciprete Lorenzo, candidato dei filobizantini. Ad avere il favore di Teoderico fu Simmaco che non vide di malocchio l’avvicinamento tra Romani e Goti ai danni di Costantinopoli. Dopo alcuni concili quest’ultimo trionfò e i filobizantini vennero ridotti al silenzio. Per riappianare le ostilità fra le due capitali, papa Giovanni i nel 525 si recò a Costantinopoli in missione di pace fra Teoderico e l’imperatore Giustino, ma al ritorno il pontefice perse il favore di Teoderico che lo lasciò morire, per sostituirlo con un suo candidato antibizantino. Con la morte di Teoderico tempi peggiori vennero poi per Roma e l’Italia.

Nel passaggio dal governo teodericiano a quello malcerto di Amalasunta, preziosa fu l’opera di Cassiodoro che detenne la carica di magister officiorum e che anche durante il periodo di Atalarico ebbe potere e prestigio per mantenere rapporti pacifici fra Roma e i Goti e fra questi ultimi e l’Impero, nonostante l’avversione degli Italici che non potevano dimenticare le feroci repressioni perpetrate alla fine da Teoderico. Intanto in città, basandosi sull’appoggio di Cassiodoro, si potenziò quel che restava del Senato, nonché l’elemento ecclesiastico cattolico con l’obiettivo di scoraggiare i Goti. Nel 527 Cassiodoro concesse al romano Rufio Magno Fausto Avieno, figlio di Probo Fausto, la praefectura praetoria Romae, sottratta all’ariano Abbondanzio. Un grande avvocato cattolico milanese, Fedele, figlio di un senatore, conquistò la quaestura palatii e Reparato, anch’egli di famiglia senatoria, fratello del diacono e futuro papa Vigilio, ottenne la praefectura Urbi. Questi motivi scatenarono però la reazione ariana e Cassiodoro fu allontanato dal potere e sostituito da elementi antiromani, come Opilone e Cipriano che accusarono e fecero condannare Boezio. Ripresero allora le persecuzioni contro i cattolici in una città divenuta terra di conquista.

Intanto nel 533 Cassiodoro tentò la rivincita, ma l’uccisione di Amalasunta e il conseguente vuoto di potere gli impedirono di risollevare un centro in preda a continue repressioni dei vigilantes i quali, onde mantenere l’ordine, perseguitarono i Romani, affamati e privi di ogni aiuto. Nel frattempo sul soglio di Pietro saliva Silverio, un suddiacono figlio di Ormisda, di cui i Goti si fidavano in quanto come papa cercò di lavorare d’accordo con gli ariani. La successione si svolse in un’atmosfera turbata dalle pressioni del sovrano e Silverio fu eletto nel giugno fra i contrasti. Alla sua consacrazione si giunse con la minaccia delle armi gote, mentre i soldati di Belisario, inviati da Giustiniano, conquistarono con la flotta la Sicilia e l’I- talia meridionale, avanzando alla volta del Nord.

Nel 536 Belisario giunse sotto Napoli, mentre i senatori e i vecchi sudditi all’arrivo delle insegne bizantine sentirono riaffiorare gli antichi legami della comune origine. Napoli era forte per la sua posizione naturale e per le difese gote e dei locali, così fu necessario assediarla. I Goti però rimasero inerti, non attaccarono impetuosamente Belisario e non organizzarono la difesa dell’Urbe. La resistenza napoletana durò venti giorni, poi Belisario entrò in città, quindi si diresse verso Roma, raggiungendo le mura Aureliane nella notte del 10 dicembre 536. L’ingresso avvenne da porta Asinaria presso il Laterano. Procopio scrisse trionfante che dopo 60 anni la città fece di nuovo parte dell’Impero, ricondotto ad unità. Le chiavi delle porte furono inviate a Giustiniano, mentre Belisario con un esercito di 6000 Illirici, Traci, Eruli, Slavi, Unni, Goti, Isaurici, Armeni, Persiani, Mauri, riorganizzò l’amministrazione di Roma, divenuta in breve una fortezza quasi inespugnabile.

Le opere difensive riguardarono anche il Tevere nel tratto verso il mare e a Nord si spinsero fino a Narni, Spoleto e Perugia. L’inverno del 536-537 trascorse così nei preparativi di difesa da un attacco del goto Vitige. Quest’ultimo infatti ai primi di marzo avanzò verso Roma – dice Jordanes – come un leone furente e forzò l’Aniene, nonostante i prodigi di valore di Belisario che si rinserrò in Roma ove cominciò il primo assedio. Vitige non aveva forze per circondare il perimetro aureliano, così alzò sei opere trincerate nel tratto tra le porte Flaminia, Prenestina e Maggiore, davanti alle quali fissò il quartier generale. La settima trincea fu messa in “campo Neronis” – fra Vaticano, Tevere e Monte Mario – per fronteggiare la mole Adriana, ponte Elio e le porte di San Pietro e San Pancrazio.

A rimanere libera fu la parte sud dell’abitato verso il mare, Portus e Ostia, cosa che consentì di mantenere le comunicazioni con la Campania, la via Appia, la Latina e il Nord. Vitige intanto ordinò di tagliare l’acqua alla città, lasciando interrotte le condutture degli undici acquedotti cittadini, provocando danni non più riparati. Durante l’assedio i Romani vissero momenti difficili, tanto che furono numerosi quelli che da Roma si diressero a Sud e in Sicilia, mentre i più ricchi trovarono rifugio nel Bruzio.

Fra i Bizantini intanto si insinuò il sospetto che i Romani complottassero con i Goti e vittima illustre di tale dubbio fu papa Silverio che, accusato di trattative con Vitige, fu deposto e inviato a Giustiniano che, malcerto, lo rinviò a Roma, donde fu relegato a Ponza, ucciso e sostituito da papa Vigilio. L’assedio terminò il 10 marzo del 538 e Belisario intraprese a Roma i primi restauri necessari: l’acquedotto dell’acqua Traiana, l’unico non distrutto, venne ripristinato. I grandi trionfi italiani e romani di Belisario insospettirono però Giustiniano che richiamò sul Bosforo il generale il quale obbedì, conducendo con sé, in catene quale ostaggio, Vitige, il successore di Teoderico. Intanto i Goti con Totila, re dal 541, si riarmarono compiendo progressi e rioccuparono le terre perdute anche nel Mezzogiorno (544), quindi si accinsero a marciare verso la città eterna.

Giustiniano affidò allora nuovamente l’armata a Belisario (544). I soldi scarseggiarono e per un biennio l’iniziativa passò a Totila che riconquistò Napoli, isolando la Sicilia. Nel 545 poi comparve sotto le mura di Aureliano per il secondo assedio. Per la carestia – racconta Procopio – migliaia di Romani – i senatori, i nobili e i più facoltosi proprietari terrieri – lasciarono l’Urbe seguendo le vie Appia e Latina verso il Mezzogiorno e Bisanzio. In queste condizioni il nuovo assedio si fece più pericoloso. Con il Vangelo in mano, fattosi incontro a Totila, Pelagio gli chiese di risparmiare i Romani. Questi in parte accettò, ma la città subì un nuovo saccheggio e gli scampati dovettero vendere case e terre per acquistare grano e per comprare i lasciapassare che consentissero loro la fuga.

Pelagio tuttavia riuscì a convincere Totila a recarsi a Bisanzio per trattare con Giustiniano che, non dando al progetto importanza alcuna, affidò le trattative a Belisario. Totila, fiero e prepotente, interdetto per la mancata risposta bizantina, accettò con riserbo di parlare con Belisario ma poi, tralasciando i rapporti diplomatici e passando ai fatti, smantellò una parte delle mura Aureliane e dette alle fiamme il Trastevere, facendo balenare l’eventualità della distruzione di tutta Roma.

In seguito Totila comprendendo che se avesse distrutto Roma avrebbe vanificato ogni possibilità di pace futura, firmando la propria condanna, graziò la città e inviò a Belisario suoi parlamentari, quindi con i suoi soldati compì incursioni a Sud in Lucania, e a Nord verso Ravenna. Belisario, i cui uomini detenevano, oltre alla Calabria, Otranto e Taranto, guadagnò Roma, cercando di liberarla dalle rovine e di restaurare le mura distrutte, per poi lasciarla definitivamente alla fine del 547. Per ben due anni i Romani rimasero in attesa delle decisioni di Giustiniano e di Totila. Chi avrebbe sostituito Belisario? Quand’ecco nel 549 per la terza volta in tre anni, i Goti di Totila si diressero verso la città eterna, occupandola.

A occupazione ultimata l’atteggiamento di Totila verso il Senato e i cittadini cambiò. Fu emanato un provvedimento per il rientro degli esiliati dalla Campania e Bruzio, inoltre giunsero nell’Urbe, prostrata da lutti e rovine, carichi di grano e di viveri, mentre si progettò la ricostruzione del Trastevere e degli edifici distrutti nelle altre Regioni cittadine e si organizzarono i consueti giochi al Circo Massimo. Nella primavera del 550 Totila lasciò Roma per farvi ritorno nell’autunno e rimanervi fino ai primi del 552, nel frattempo Giustiniano preparò la riscossa, concentrando truppe a Sardica (Sofia) e a Salona. In tutto il triennio 550-552 azioni belliche fra imperiali e Goti si svolsero in Corsica, in Sardegna e in Epiro, quindi il cerchio si strinse attorno a Roma ove Totila mostrò un volto conciliante, amministrando i vecchi istituti e le strutture senatorie e municipali con cura e rigore, secondo i suggerimenti di Belisario.

In previsione dello scontro decisivo, nel 551 Giustiniano affidò l’esercito a Narsete, vecchia volpe della politica, esperto di ogni malizia cortigiana, un eunuco dal carattere mutevole che fu pronto a patteggiare e a tender la corda, buon conoscitore dell’arte del prometter lungo con l’attender corto. Ultrasettantenne, vigile e laborioso, assunse sulle sue spalle un enorme peso, entrò nella penisola dal Veneto e giunse con relativa facilità sino a Ravenna. Al suo avvicinarsi Totila abbandonò Roma commettendo un atto inaudito: ovvero condusse con sé 300 ostaggi scelti fra la migliore gioventù cittadina, che furono sacrificati sul Ticino da Teia, il successore di Totila, che li impiegò in battaglia senza cercare di salvarli, allorché i Bizantini si lanciarono alla carica finale (552).

Decisiva fu la battaglia di Tagina, fra Gubbio e Gualdo Tadino, ove Totila venne a morte (luglio 552). Nel 553, fra il Sarno e la penisola dei monti Lattari, presso il Vesuvio, si consumò il sacrificio estremo dei Goti. Dopo due giorni di combattimento corpo a corpo, la vittoria arrise a Narsete e Teia, ultimo successore di Teoderico, con un colpo di spada ebbe troncata la testa e la vita. Il vincitore issò sulla spada il capo del vinto come un trofeo a riscontro del trionfo bizantino. Così, dopo diciotto anni di assedi e di battaglie i Romani stremati accolsero Narsete come un eroe, mentre i Goti prendevano la fuga per la via Appia, distruggendo i fabbricati della via Sacra e uccidendo, privi di pietà, numerosi cittadini.



Spesso accade nella storia che invasioni e stanziamenti, presentatisi come decisivi per la determinazione di radicali sommovimenti, producano risultati modesti se non trascurabili al contrario, l’espansione all’apparenza silenziosa di altri popoli si rivela alla lunga destinata a provocare assetti nuovi e stabili. È questo quel che accade ai Goti, scesi in Italia con una carica notevole di aggressività e spariti nel corso di mezzo secolo. Diverso invece il destino dei Franchi, Salii e Ripuari, provenienti dal basso Reno e stabilitisi nella vecchia Gallia con un flusso per così dire silenzioso e costante ma immutabile. A differenza dei Visigoti, i Franchi non costituirono all’inizio un organismo politico unitario e furono suddivisi in aggregazioni formatesi fra il IV -V secolo lungo la Schelda e il basso Reno. A guidarli, dal 482 fu Clodoveo, re dei Franchi Salii, sovrano del regno di Tournai, il più importante tra i piccoli Stati lì esistenti, iniziatore della dinastia detta dei Merovingi dal nome di un suo mitico antenato chiamato Meroveo. Quello che egli condusse a grandi conquiste fu un popolo essenzialmente nomade e un modesto regno germanico in espansione.

Per prima mossa il sovrano, che all’abilità di organizzatore e alla conoscenza giuridica univa doti notevoli di abilità militare, scelse l’eliminazione del regno di Siagrio, l’ultimo avamposto del vecchio Impero (486); poi con la tattica suaccennata, con calma e lentezza e, nello stesso tempo con programmata determinazione, sconfisse i Burgundi, i Turingi e gli Alamanni.

Nel 507 concluse quindi una lunga campagna contro i Visigoti sbaragliati a Vouillé e ricacciati verso Occidente, sino a che Teoderico, preoccupato per l’eccessiva potenza accumulatasi nelle mani dei Franchi, divenne mediatore e consentì ai perdenti di conservare una parte dei loro possedimenti fra il Rodano e i Pirenei, ovvero la cosiddetta Settimania. Continuando a penetrare in Gallia, i conquistatori d’oltre Reno batterono anche i Burgundi a Autun (534). Germania e Gallia pertanto, dopo quella data, apparvero rette da una forma di stato simile, in cui si persero quasi i contatti con i vecchi ordinamenti romani.

Clodoveo controllò allora, eccezion fatta per la Provenza entrata tardi nel suo regno, la Gallia romana nonché parte di territori di oltre Reno, ovvero i domini dei Turingi collocati lungo il medio corso renano e il regno dei Burgundi, comprendente i bacini del Rodano e della Saona. Questo elemento tra gli altri merita di essere considerato con attenzione. Infatti la conquista romana si arrestò generalmente al Reno e non riuscì a penetrare nei territori teutonici e ciò rappresentò il motivo per cui i Romani non persero le loro caratteristiche mediterranee ma costituì anche una ragione di debolezza politico-militare di Roma, in prospettiva manifestatasi nei secoli della decadenza dell’Impero e soprattutto nel secolo IV .

Orbene dove le legioni di Augusto e degli altri imperatori non giunsero, riuscì per primo Clodoveo, sulla cui scia si insinuarono i missionari cristiani e soltanto dopo una lotta ventennale senza quartiere Carlo Magno riuscì ad aver ragione dei Sassoni. Ma il primo ad aprire la strada alla cristianizzazione e al fertile contatto fra elementi romani e germanici fu il sovrano dei Merovingi cui si dovette la felice intuizione volta ad ampliare a Nord lo stato franco.

Punto di forza del nuovo regno, trasmesso dai sovrani ai successori, fu rappresentato dall’agricoltura, da allora in poi divenuta la spina dorsale della Francia. I re, i nobili, i loro parenti e sostenitori, i vincitori delle campagne militari divennero proprietari terrieri e si appropriarono del vecchio latifondo romano con metodo preciso.

I Franchi non osservarono alcuna forma di hospitaticum e le campagne vennero confiscate, anche oltre il limite dei due terzi, sino a quando i nuovi dominatori che intesero appropriarsene non fossero completamente appagati. Tal sistema, reso in parte necessario dai continui nuovi arrivi di Salii e Ripuari giunti in Gallia dalla lontana Germania, lasciò tuttavia spazi non indifferenti anche alla conquista della terra, libera da vincoli e da obblighi, ovvero dell’allodio, ricomparso in zona franca secondo connotazioni vicine alle forme dell’attuale proprietà. I risultati della conquista furono pertanto positivi e la rinascita dell’agricoltura – nonostante proseguisse il decadimento delle vecchie città del centro-nord, meno nelle province mediterranee del sud e nonostante i sovrani stentassero a trovare una collocazione urbanistica stabile – assicurò un relativo sviluppo e progresso alla società franca.

Ciò tuttavia non significava che potesse registrarsi allora un pari sviluppo nel settore del diritto e dell’organizzazione statuale. Il potere spettò ai re che non si preoccuparono di ordinare una regolare burocrazia e lasciarono praticamente arbitri di ogni decisione i duces – i duchi cui spettò la reggenza dei distretti militari – e i comites, ovvero i conti, rappresentanti regi nelle primitive giurisdizioni locali.

Anche dal punto di vista del diritto i Franchi conobbero un ordinamento più rozzo di quello goto, visogoto, burgundo e vandalo. Non si registrarono infatti, nel periodo iniziale della conquista, tentativi di organizzare la società secondo i princìpi dualistici dominanti lo stato goto in Italia e si generò invece una sorta di territorialità macchinosa, in base alla quale ogni gruppo si richiamò alla propria tradizione legislativa, romana, franca, burgunda o visigota. Il risultato fu la consunzione della vecchia tradizione giuridica e la crisi del diritto romano .

Importante fu invece la politica ecclesiastica. Quasi unico fra i sovrani barbarici, Clodoveo si convertì al cattolicesimo intorno al 496. A porsi quale elemento propulsore della scelta religiosa del sovrano fu sua moglie Clotilde (impegnata sul fronte della politica religiosa dei Franchi, quasi al pari della longobarda Teodolinda) che chiese con insistenza di far battezzare uno dei figli suoi e del sovrano, gravemente ammalato.

Clodoveo era perplesso, dato che un altro dei suoi figli infermo, nonostante il battesimo, era precedentemente morto. Clotilde tuttavia impose il suo orientamento e l’infante miracolosamente rimase in vita e guarì (495). Fu allora che Clodoveo volle essere asperso con l’acqua benedetta e subito entrò in un proficuo rapporto con le organizzazioni ecclesiastiche esistenti. Ai vescovi e al clero vennero ben presto affidati ampi spazi di terra e del pari vasti poteri dal clero furono trasferiti dalla sfera ecclesiastica alla civile. Da ciò derivò un mutamento nella vita e nella mentalità dei presuli divenuti ceto dirigente del regno ed espressione della società laica da cui Clodoveo li scelse. Uno fra essi, fra gli elementi più potenti dell’età merovingia, fu Gregorio di Tours, appartenente a una eminente famiglia senatoria che aveva dato alla Chiesa 15 vescovi. Gregorio di Tours (538-594) scrisse una poderosa Storia dei Franchi in cui Clodoveo venne descritto come un novello Costantino.

Con il potenziamento della politica vescovile la monarchia merovingia colmò gli ampi vuoti lasciati dalla vecchia gestione, e le posizioni di potere furono in parte occupate dall’autorità vescovile e dalle parrocchie. Un notevole settore di attività assistenziale ed economico-sociale, devoluta a vantaggio degli umili e delle popolazioni delle campagne, cadde pertanto sulle spalle della Chiesa abilmente volta a frapporsi tra i fedeli, la corona, i duchi, i conti e i nobili, gestendo una significativa rete di immunità, intercessioni, concessioni, diritti d’asilo.

In mancanza di leggi civili dai re non promulgate, furono i sinodi vescovili a emanare canoni costituenti un saldo punto di riferimento anche fuori dell’organizzazione ecclesiastica. Nell’ambito della società franca si stabilì dunque un buon rapporto fra stato e Chiesa, destinato a costituire un modello più tardi proficuamente trasferito a livello più alto nell’incontro fra i sovrani franchi, la monarchia carolingia e la Chiesa di Roma. Ecco perché può ben dirsi che i risultati di una dominazione costituitasi senza dar luogo a immediati rivolgimenti divennero in certo modo decisivi. Fu comunque il buon rapporto esistente fra stato e Chiesa che consentì al re Clodoveo di distruggere il regno di Siagrio e quello degli Alamanni per costituirne un altro potente e fondato su una pluralità di poteri e di interessi. Tuttavia, come spesso accadde presso i regni romanobarbarici, le lotte per la successione minarono l’unione franca mantenutasi forte sino a che rimase in vita Clodoveo, dopo la cui scomparsa – qualcosa del genere accadde anche dopo la fine del grande imperatore Carlo Magno – si registrò un progressivo indebolimento della precedente compagine sottoposta a pressioni di carattere autonomistico animate da una riottosa aristocrazia. Tali tendenze furono notevoli soprattutto in Aquitania, scossa da rivolte etniche. La situazione aquitanica fu poi resa più complicata dalle rivolte dei Baschi, fiera popolazione di origine celtica insofferente del dominio franco.

Così, quando nel 561 morì Clotario, sopravvissuto al padre Clodoveo, il regno venne frazionato fra i quattro figli del monarca scomparso, dando luogo a quattro circoscrizioni, nell’VIII secolo divenute regni separati: l’Austrasia con metropoli Soissons che raccolse i possedimenti franchi e la Turenna, la Neustria fra la Loira e Parigi, già capitale, la Borgogna e la Provenza con capoluogo a Orléans, poi il regno di Aquitania con città principale Tolosa. La storia merovingia del VI -VII secolo si riassume quindi in un succedersi di lotte in cui primeggiò la figura della crudele Brunechilde (575-596), regina del regno di Austrasia per più di un ventennio, capace di fronteggiare Chilperico e Clotario II , re di Soissons.

Un breve ritorno al primitivo splendore si registrò con il regno di Dagoberto (629-639) esaltato da poeti e cronisti i quali cantarono le bon roi Dagobert de la barbe fleurie, colui che riportò lo stato al controllo territoriale e legislativo all’epoca di Clodoveo e che fu in grado di incarnare un punto di riferimento anche per gruppi e popoli etnicamente differenti da quelli inglobati nella aggregazione franca. Alla sua scomparsa però la dinastia merovingica decadde completamente.

La lotta per la supremazia si restrinse allora fra Austrasia e Neustria cui si unì presto la Borgogna. Più che i sovrani dei rispettivi regni protagonisti della estenuante controversia furono i Maestri di palazzo o Maggiordomi, i quali presero il posto dei re fannulloni, così denominati in quanto incapaci e privi di qualsivoglia prestigio. Furono i Maggiordomi che in effetti assunsero decisioni politiche importanti. In principio la fortuna sembrò sostenere la Neustria, ma durante la seconda metà del VII secolo, si ebbe l’ascesa dei Maestri di palazzo Pipinidi, cosiddetti dal loro avo Pipino di Landen, (m. 640) il quale detenne la carica di Maggiordomo al tempo di re Dagoberto.

Fra costoro verso la metà del secolo VII si fece avanti Pipino di Héristal (687-714), Maestro di palazzo del regno di Austrasia, che nel 687 abbatté i suoi rivali e affermò la sua autorità sull’intero regno. Carlo Martello, suo figlio (717-741), vinta l’opposizione della sua famiglia che mise in dubbio la legittimità della sua nascita, prese il potere e dette luogo a un’opera di ricomposizione del tessuto politico-territoriale del regno. Egli rafforzò il potere dei Franchi in Austrasia, Neustria e Borgogna, riuscì a estendere il dominio in Frisia, Turingia e Alemagna fino ad allora fuori del regno merovingico. A questo punto Carlo Martello si occupò dell’Aquitania, dato l’incalzante pericolo degli Arabi che, travolto il regno visigoto, varcarono i Pirenei, incuneandosi fino alla Borgogna.

Si dovette a lui infatti la sconfitta araba a Poitiers (732) e il consolidamento del potere paterno; così, quando nel 752 fu deposto l’ultimo re merovingio, Chilperico III , il regno dei Franchi passò quasi insensibilmente al figlio di Carlo Martello, Pipino il Breve (747-768), il quale dette luogo alla gloriosa dinastia dei Carolingi. La forza dei Pipinidi risiedette nell’intesa da essi costituita con il papato e nella collaborazione che consentì la riorganizzazione delle strutture ecclesiastiche del regno dei Franchi.

La rifondazione della Chiesa passò attraverso una nuova regolamentazione della disciplina del clero e un rinnovato contatto fra i vescovi, i sacerdoti e le popolazioni. Tale incarico di risanamento fu affidato a san Bonifacio che, proveniente dalle isole britanniche, aveva accumulato esperienza in questo settore. Allora dal 742 in poi furono ridisegnate le diocesi primarie e suffraganee e si ripristinò l’autorità dei vescovi, mentre accanto ad essi si puntò sulla rinascita del monachesimo benedettino. Già in precedenza Bonifacio procedette secondo queste direttive, in accordo con la Chiesa di Roma, per completare la conversione delle popolazioni germaniche. In Francia del pari fu rafforzato il contatto con i papi da cui scaturì l’intesa fra la monarchia carolingia e i pontefici.

L’altra fonte di potere che consentì ai Pipinidi di sostituirsi ai Merovingi fu la costituzione di un’imponente leva vassallatica, in precedenza, come accennato, nelle mani dei Maestri di palazzo. Anticamente, allorché si reclutavano le forze militari, la chiamata alle armi coincideva, per i milites , con la perdita sia pure temporanea dei loro fondi. Di qui la crisi dell’esercito merovingio. I Pipinidi e Carlo Martello invece, per assicurarsi la leva dei cavalieri, li legarono alla corona creando un rapporto di fedeltà militare – il vassallaggio – riallacciatosi all’istituto della accommendatio in auge nei primi regni romanobarbarici. Diventò pertanto vassallo del re o dei potenti chi si obbligò con giuramento a prestare un servizio militare che gli assicurò il mantenimento del fondo agricolo per tutta la durata del servizio. L’esercito così fu corroborato dalla forza dei milites legati al patto di vassallaggio, mentre Carlo Martello intensificò le assegnazioni di terre fiscali che rafforzarono i guerrieri, l’esercito e quindi la dinastia, artefice delle donazioni. In tal modo i Carolingi costruirono la loro forza militare che divenne base dell’imponente espansione territoriale e politica del loro regno in Occidente; da ciò si originò la disgrazia del regno longobardo.



La fine dell’occupazione romana della grande isola britannica si pone attorno al 410, più o meno nello stesso momento in cui Roma cadde nelle mani di Alarico. Da quel tempo infatti i Romani ritirarono dall’isola il contingente permanente, già negli ultimi anni del IV secolo e nei primi del V scarsamente attivo. Dopo di che la popolazione romano-britannica rimase preda degli invasori provenienti dalle montagne del nord e dal mare. A gruppi distaccati gli uni dagli altri ma continuamente determinati a prendere il controllo del territorio giunsero gli Anglosassoni. Nel 449 pervennero poi nel Kent i contingenti Iuti di Hengist e di Horsa. Lo stanziamento ebbe carattere definitivo e dette origine a un regno. Più tardi Cerdic fondò il regno di Wessex e Ida poté considerarsi iniziatore e antenato dei re di Northumbria.

Mentre i nuovi regni si costituirono nelle zone pianeggianti del Centrosud, le regioni del Nord e i monti del Galles rimasero nelle mani dei Celti che mantennero in vita i loro ordinamenti conservando la religione cristiana. Nel 577 però con la battaglia di Deorham combattuta contro Britanni, i Sassoni di Ceawlin spinsero i confini del Wessex sino al Galles, ove rimasero i Celti del leggendario re Artù, di cui poco possiamo dire, il campione dei cristiani contro i barbari pagani, forse colui che sotto mentite spoglie rappresentò un esempio di valore autoctono in qualche modo corrispondente alla verità storica dell’epoca.

Se il piccolo regno del Kent apparve agli inizi fra i più vivaci con quello di Northumbria, videro poi la luce anche i regni di Essex, di Bernicia e di Deira, al tempo di Etelfrido unitosi alla Northumbria. Uno dei sovrani di Deira esiliati, Edvino, dopo la morte di Etelfrido si annesse la Bernicia e, a Nord, fondò la città di Edimburgo che da lui trasse il nome. Con il 633 si affermò inoltre il regno di Mercia il cui re Penda, alleato di Cadwallon re britannico, sconfisse e uccise Edvino a Heathfield, nello Yorkshire meridionale. Da allora in poi l’isola inglese fu contraddistinta da un sistema di Stati i cui principali furono in numero di sette – Kent, Northumbria, Essex, Wessex, Deira, Bernicia e Mercia – che nell’insieme dettero vita al sistema eptarchico nel quale, di volta in volta, si ebbe la supremazia (Bretwald) di uno o due regni sugli altri.

Con il VII secolo Northumbria e Mercia acquisirono una stabilità che conferì loro un’autorità quasi inamovibile sugli altri Stati, minata tuttavia dal regno rivale del Wessex il quale, dopo la scomparsa di re Offa di Mercia, assorbì gradualmente i vari competitori divenendo il centro politico dell’isola con re Egberto (802-839) il quale nell’823 conquistò il Kent e nell’827 la Mercia e la Northumbria. In tal modo l’isola riuscì a mantenersi piuttosto salda e autonoma sino a che nell’VIII secolo cominciarono a farsi sentire le pressioni esterne esercitate dai Danesi.

Assai importante nell’ambito della cristianizzazione continentale fu senza dubbio quella delle isole inglesi. La prima fase si attuò in Irlanda a opera dei monaci celtici (IV-V secolo), dopo passati nelle regioni occidentali della più grande isola britannica. Tuttavia nel VI secolo la maggior parte della Mercia, della Northumbria e poi l’Anglia, il Wessex, l’Essex e il Sussex furono ancora legati agli antichi riti druidici, a Wotan e a Thor.

Il compito di evangelizzarli fu pertanto di papa Gregorio Magno il quale nel 596 ebbe contatti con il vivace regno del Kent, re Etelberto e la consorte Berta, cattolica e figlia di re Cariberto di Parigi. Là il pontefice inviò un gruppo di benedettini capeggiati dal monaco Agostino, che procedette all’evangelizzazione dell’isola e divenne primo vescovo di Canterbury.

Durante il regno di Edvino di Deira poi, il cristianesimo raggiunse anche le terre del Nord, in particolare per opera della regina Edelborga, battezzata dal vescovo Paolino e divenuta un tramite significativo per un più stabile ingresso del cristianesimo in particolare negli strati nobiliari e nei ceti direttivi del regno. Nel 627 Edvino stesso, accompagnato dai suoi maggiorenti, accettò il battesimo nel segno della croce.

Anche Osvaldo, uno dei figli di Etelfrido fondatore del regno di Northumbria, combatté in seguito sotto il segno di Cristo allorché inflisse a Cadwallon la sconfitta di Heavenfield, a nord del Tyne (634).

Il momento definitivo della conversione fu poi opera dei monaci celti che, dalla prima metà del VII secolo, partirono dalla piccola isola di Lindisfarne (634) per compiere la completa cristianizzazione britannica.

Nella seconda metà del VII secolo si approfondì fra l’altro un’annosa controversia fra i cristiani celti e i Romani sulla data della celebrazione della Pasqua che in Northumbria aveva diviso il paese. I cristiani celtici infatti chiedevano che venisse determinata una data precisa per la celebrazione della passione del Cristo affinché essa fosse posta sullo stesso piano del Natale. I cristiani romani, invece, scelsero il mantenimento della tradizione che rese variabile la datazione pasquale. Dello stesso parere fu il venerabile Beda (670-735), autore di importanti opere di carattere scientifico e storico, il quale sposò fino in fondo l’uso fissatosi con la tradizione romana e contribuì con la sua grande personalità a caratterizzare il cristianesimo isolano e del nord d’Europa.

Nel 644 però vi fu la composizione della controversia che spostò la Chiesa isolana sulle posizioni romane e ciò conseguì l’importante risultato di porre i vari regni e in prospettiva tutta l’isola in contatto con Roma e con i vescovati continentali, cosa che favorì l’ingresso dei monaci inglesi nelle regioni continentali settentrionali.

A opera di Gregorio Magno e dei suoi immediati e più lontani successori dunque, e grazie al monachesimo benedettino, si realizzò la concreta opera di evangelizzazione inglese volta a facilitare pur quella del continente. La Chiesa nelle isole anglosassoni per merito dei Benedettini e del clero secolare costituì, oltre a potenti vescovati, parrocchie cittadine e pievi di campagna, di modo che sin dal VII secolo quel territorio venne suddiviso in diocesi vescovili.



Dopo circa quattordici anni dalla pubblicazione della Prammatica Sanzione, mentre l’Italia unificata da Bisanzio andava riacquistando un certo ordine, nella primavera del 568 o 569 si affacciò dalle Alpi Giulie un popolo pronto a invadere il Veneto e tutte le terre del Nord, quello dei Longobardi. Antiche leggende cercarono di dare un senso a codesta invasione: Narsete, una volta rientrato a Costantinopoli, amareggiato per il mancato riconoscimento della sua azione, avrebbe invitato quei barbari a scendere in Italia per occuparla. Tuttavia, le ragioni della nuova campagna militare appaiono meno romanzesche e più legate alla realtà concreta.

I Longobardi furono di tradizione e di religione germanica e credettero nella protezione del dio Odino e di sua moglie Freia. Dati archeologici attestano la loro migrazione dalla Scandinavia alla Pannonia dove lentamente si assuefecero alla civiltà romana. Una parte di essi infatti si convertì presto all’arianesimo al pari di altre popolazioni barbariche.

In Pannonia molti di loro militarono come mercenari nelle terre d’Oriente e combatterono agli ordini di Narsete contro i Goti. In tal modo percorsero in lungo e in largo la penisola di cui, rientrati in Pannonia, fecero le lodi suscitando con i loro racconti il desiderio di recarsi in una terra ricca di campi coltivati, di prodotti agricoli, di bestiame, di città.

Così quando verso il 568-569 furono stretti nella morsa di un’invasione di Gepidi e Avari di origine mongolica, provenienti attraverso la Russia meridionale dall’Asia centrale, i Longobardi non trovarono di meglio che passare le Alpi Giulie per fare il loro ingresso in Italia.

Difficile è stabilire il loro numero, anche se è sicuro che il corpo di spedizione fu composto di intere famiglie, uomini, donne, vecchi e bambini giunti con armi e bagagli e con i loro carri per compiere una delle consuete trasmigrazioni di popoli (Völkerwanderungen).

Dopo una prima sosta nella Venezia Giulia gli invasori occuparono poi città e campagne delle regioni padane. Gli abitanti dei centri urbani e dei villaggi fuggirono di fronte alla crudeltà dei barbari che proseguirono nella marcia senza incontrare veri ostacoli, originando una serie di insediamenti sorti in città romane di significato strategico.

All’inizio la loro residenza ufficiale fu in Verona, sede di Alboino. I duchi si suddivisero presto l’Italia settentrionale fino agli Appennini. Solo gruppi di audaci passarono la dorsale appenninica e la Toscana insediandosi in territorio spoletino, diventato anch’esso ducato, e poi a Benevento che nel VI -VII secolo divenne il centro avanzato dei Longobardi nel Mezzogiorno italiano.

Dal Nord al Sud si moltiplicarono allora i saccheggi e le distruzioni rivolte contro popolazioni inermi e impaurite. Al loro passaggio gli abitanti di Altino, Concordia e Aquileia con il vescovo alla loro testa, come ai tempi di Attila, trovarono scampo nelle isole della laguna veneta, dando stabilmente vita alle nuove città di Grado, Torcello e Malamocco: infine nacque Venezia e sin dall’inizio tali località si unificarono al comando del magister militum dell’Istria. Con una successiva spinta autonomistica le popolazioni collegatesi giunsero poi a eleggere un dux cui fu data la denominazione di doge.

La società longobarda fu profondamente gerarchizzata, a differenza di quella unna e di altri barbari. Al vertice – ma vi torneremo più avanti – dominò il re con gli Adalingi, i nobili e ricchi proprietari terrieri nonché con l’esercito di arimanni ovvero di uomini liberi, con i gastaldi o ufficiali regi, i duchi, i centenari e i decani.

Al di sotto – anche su ciò torneremo – si collocarono gli aldii o semiliberi e i servi ministeriales o addetti ai mestieri – ministeria –, massari e bovulci, denominati anche servi rusticani, addetti alla campagna.

I soli luoghi capaci di opporre resistenza agli invasori furono prima Pavia, successivamente divenuta capitale del nuovo regno, e Ravenna che, essendo residenza dell’esarca, assunse il nome di Esarcato, diventando uno dei più importanti centri d’Italia, sede dell’amministrazione bizantina, ricca di monumenti fra i quali San Vitale, Sant’Apollinare in Classe, Sant’Apollinare Nuovo, dotati di splendenti mosaici dorati, la tomba di Teoderico, il battistero degli Ariani.

Parlando di Ravenna, aggiungiamo che lì fu conservata la maggior parte dei documenti papiracei italiani, in cui si attestò una significativa attività economica e commerciale.

Scendendo lungo l’Adriatico, rimasero bizantine la Pentapoli marittima – Rimini, Pesaro, Fano, Senigallia, Ancona – e la Pentapoli montana: Urbino, Fossombrone, Cagli, Iesi, Osimo e Gubbio.

Per il resto, l’Italia cadde in buona parte in mani longobarde e solo per il loro limitato numero i barbari non conquistarono tutta la penisola.

Durante questa complicata marcia fu distrutto anche il monastero di Montecassino (577), mentre i Benedettini cercarono scampo con le loro reliquie in Roma, in cui i barbari ebbero timore di entrare.

L’esarca bizantino e le truppe che avrebbero dovuto salvaguardare l’unità dell’Impero si rinserrarono nelle fortezze e nelle città senza reagire all’occupazione che sperarono di evitare con le trattative diplomatiche e con gli intrighi non sufficienti però a contrastare la forza e l’irruenza longobarda. Oltre alle terre suddette, bizantini rimasero ancora il Ducato romano , buona parte della Campania, la Puglia, il Bruzio e la Sicilia. Nel nord dell’Italia, libera dalla dominazione longobarda restò la Liguria e a Genova si rifugiò il vescovo di Milano.

Per assicurare una comunicazione fra Adriatico e Tirreno fu predisposta dal Ducato romano una strada militarizzata, contrassegnata da torri di vedetta e fortificazioni merlate, che dall’Esarcato e dalle Pentapoli attraverso l’Umbria del nord raggiunse l’Urbe.

Con la discesa longobarda pertanto, si effettuò per la prima volta una profonda e continuativa divisione della penisola rimasta in essere sino all’arrivo di Carlo Magno.

I Longobardi furono crudeli. Lo storico Paolo Diacono nella Historia Langobardorum descrisse con espressioni appropriate la grave situazione: «all’arrivo di Alboino furono spogliate le chiese, sgozzati i sacerdoti, schiacciate le città e gli abitanti, cresciuti come spighe di frumento, furono uccisi ad eccezione di quelli già sottomessi da Alboino: così l’Italia fu in massima parte conquistata e schiava dei Longobardi», i quali ebbero la base sociale nella fara (nome rimasto a varie località: Fara Sabina, Fara d’Adda, Fara Filiorum Petri), governata dai duchi accompagnati e sostenuti dai Gasindi ovvero i comites Goti.

Il re Alboino (568-573), di salda corporatura, feroce e generoso a un tempo, audace e scaltro, per le sue caratteristiche ancora largamente legate alle consuetudini del mondo barbarico che gli fu proprio, rude e non di rado violento, fu tolto di mezzo nel corso di una congiura capeggiata dalla consorte Rosmunda, la quale, presa prigioniera e poi sposata dal sovrano, non perdonò al marito-monarca la soppressione del suocero Cunimondo, padre della stessa Rosmunda e re dei Gepidi. Soprattutto la regina non perdonò al consorte di averla fatta bere con un inganno nel teschio di suo padre Cunimondo, brutalmente ucciso e subito privato della testa mozzata e trasformata, secondo la costumanza germanica, in una sorta di coppa sacrificale. Un nuovo re venne eletto, Clefi (574-575), anch’egli assassinato, forse da qualcuno dell’entourage italico che intese vendicarsi delle sue crudeli repressioni di Romani.

In realtà, al principio la carenza di potere centrale e l’esplosione di vari conflitti resero l’occupazione longobarda vistosamente dura per gli Italici, segnatamente per i grandi proprietari terrieri, uccisi o obbligati a pagare ai barbari uno o due terzi delle loro rendite, secondo il ricordato principio dell’hospitaticum.

Ai conflitti determinati dall’occupazione delle terre e dall’acquisizione di patrimoni di ogni genere, si aggiunsero i contrasti religiosi fra l’elemento romano-cattolico e gli occupanti, in parte ariani e in numero non trascurabile ancora pagani.

Gli esarchi di Ravenna, profittando del disordine, tentarono la riconquista dei territori loro sottratti, stringendo un primo patto di alleanza con i Franchi. Il piano era ben congegnato e mirava a stringere i Longobardi in una tenaglia in cui i Franchi al Nord e i Bizantini a Sud avrebbero annientato il nemico. Ma tale programma fu realizzato molto dopo, mentre verso la fine del VI secolo il figlio di Clefi, Autari (584-590), reagì agli attacchi franchi, tentando anche di conquistarsi il favore degli Italici verso i quali mitigò il rigore dei suoi predecessori. Autari poi, per rafforzare la sua posizione precaria, sposò Teodolinda, figlia del duca Garibaldo di Baviera, nemico dei Franchi e di religione cattolica, come la figlia.

Una serie di azioni militari rafforzò gli occupanti in Pavia, in Milano e contemporaneamente in Spoleto e Benevento. Quando nel 590 Autari venne a morte, la vedova Teodolinda designò a succedergli il duca di Torino, Agilulfo (590-615), cui ella si congiunse con nuove nozze. L’unione fu presto coronata dalla conversione della regina e di non pochi Longobardi al cattolicesimo, conversione sanzionata oltre che dal battesimo del sovrano, da quello di suo figlio Adaloaldo (603). Questo fatto – come è naturale – ebbe grande importanza e determinò un definitivo rafforzamento del regno contro il quale, da quel momento in poi, i pontefici e i vescovi poterono solo più debolmente opporsi, data l’acquisizione dei sovrani, di molti duchi, gasindi e proprietari terrieri alla religione di Roma.

Nonostante avessero abbracciato la nuova fede i Longobardi continuarono a occupare il territorio italiano sottraendolo ai Bizantini e nel 593 minacciarono la stessa Roma. Centinaia di cittadini nelle vicinanze dell’Urbe furono imprigionati e venduti come schiavi. Nelle vicende politiche italiane e nella salvezza dell’Urbe una parte di rilievo ebbe uno dei pontefici più grandi dell’età medievale: Gregorio Magno.

A favorire la conversione dei Longobardi, da considerarsi un vero capolavoro politico, contribuì il suddetto pontefice Gregorio Magno (590-604) ma vi ebbe una parte di primo piano la regina Teodolinda che mostrò di cercare con il massimo interesse la protezione pontificia.

Abile nell’amministrazione civile – fu forse praefectus Urbi prima di scegliere la vita religiosa – e appartenente a una nobile famiglia romana, Gregorio assunse il pontificato in uno dei momenti più drammatici della storia cittadina. Minacciata dai Longobardi, Roma fu colpita anche da una rovinosa piena del Tevere che la inondò, lasciandola preda di una pestilenza.

In queste condizioni il vicario di Cristo riorganizzò la vita della città, provvide mediante interventi diretti della Chiesa ad aiutare i cittadini più poveri e, nonostante la condizione di crisi, tenne a bada l’impeto longobardo e l’invadenza bizantina. I Romani lo benedirono come consul Dei e defensor civitatis. Con eguale attenzione poi, egli estese la sua febbrile attività in ogni direzione e per ogni problema.

Fra tante occupazioni il papa, pur modesto, in quanto di fronte al patriarca costantinopolitano, Giovanni, che si fregiò del titolo di patriarca ecumenico, egli volle per sé l’intitulatio di servus servorum Dei, destinata a distinguere subito la superiorità spirituale dei pontefici romani, attese alla composizione delle sue opere in particolare delle prediche tenute ai fedeli di Roma.

Importanti fra l’altro il suo commento al libro di Giobbe, nonché i Dialoghi, la cui paternità è talora contestata, ovvero una serie di biografie di santi monaci fra le quali grandeggia quella di san Benedetto da Norcia. Il suo coraggio, l’instancabile attività, l’altezza del suo sentire rappresentarono plasticamente in lui la dignitas romana, unita al senso cristiano della vita e a una carità senza limiti. Furono questi i caratteri distintivi di una delle più alte personalità medievali.

Senza dubbio la condizione dei Romani dominati dai Longobardi, specialmente agli inizi, fu difficile. Essi infatti rimasero in stato d’inferiorità non come schiavi ma come prigionieri di guerra – i già ricordati aldii – cui furono conferite possibilità di comprare e vendere, di contrarre matrimonio, ricevere eredità, fare testamento, mentre vennero privati dei diritti politici, appannaggio di quanti poterono portare le armi, ovvero gli exercitiales quasi sempre longobardi.

Solo questi ultimi poi intervennero alle assemblee annuali in cui si assunsero decisioni importanti per tutto il popolo, quali l’elezione dei duchi e del re, l’approvazione di leggi diverse a seconda delle tradizioni nazionali di coloro che dovevano applicarle. Gli exercitiales, infine, parteciparono alle operazioni militari e portarono le armi.

Con la dominazione longobarda cominciò poi ad applicarsi la personalità del diritto, principio destinato a contrapporsi a quello della territorialità del diritto. Pertanto non furono più obbligati a uniformarsi alla legge romana o longobarda tutti coloro che si trovavano ad abitare in determinati centri, ma si stabilì che ciascuno, a prescindere dal luogo di residenza, mantenesse le norme giuridiche legate alle proprie tradizioni.

I Longobardi vissero secondo la loro consuetudine ovunque si trovassero, così i Sassoni, i Bavari e i Romani, autorizzati ad applicare la legislazione romana secondo il diritto giustinianeo.

Due aspetti caratterizzarono l’avvicinamento dei conquistatori longobardi ai Romani i quali conferirono al rozzo popolo germanico la cultura e soprattutto la consapevolezza della loro forza: il primo fu costituito dal bisogno di passare dalla legislazione orale, tipica delle popolazioni barbariche – vi torneremo fra poco –, a quella scritta, voluta e realizzata dal sovrano Rotari (636-652); il secondo fu rappresentato dalla lingua in cui la codificazione venne realizzata, che non fu il germanico utilizzato da Wulfila quando tradusse la Bibbia, ma il latino: senza dubbio non elegante e forbito come quello dell’età denominata aurea – ma a volte intramezzato da espressioni germanico-barbariche, quando il traduttore non apparve in grado di trovare il termine corrispondente nella lingua di Cicerone – tuttavia sempre latino, quindi comprensibile a ogni livello.

Rotari, considerato fra i più noti e importanti sovrani longobardi, restaurò l’ordine interno, combatté il separatismo dei duchi, dette impulso alla guerra contro i Greci e ampliò le conquiste longobarde effettuate ai loro danni, soprattutto in Italia meridionale. Inoltre dette maggior certezza alle differenti classi sociali di cui fu composto il suo regno e rese tale divisione sociale definitiva, in quanto alla sua base fu posto il guidrigildo che Rotari sostituì spesso all’antica faida.

Ogni uomo infatti ebbe fissato il suo guidrigildo ovvero il valore della propria persona, tanto maggiore quanto più alta e potente era la classe cui la persona stessa apparteneva.

I liberi furono tutti provvisti del loro guidrigildo mentre ne furono privi gli schiavi e questa distinzione diventò il fondamento della personalità giuridica dei singoli e ad un tempo la legale conferma della diseguaglianza sociale. Pertanto se tale aspetto rese in certo modo il guidrigildo stesso elemento di disparità, esso in realtà costituì un progresso di fronte alla vecchia usanza della vendetta barbarica, la faida, che con i Longobardi perse spessore. Inoltre, all’ordalia o giudizio di Dio, si sostituì la prova testimoniale giurata – il sacramentum juramentum – mentre il duello fu limitato alle classi nobiliari.

Ancora integra rimase allora l’istituzione del mundio in forza del quale taluni esponenti, soprattutto appartenenti al mondo femminile, vennero affidati a determinate persone socialmente più forti che poterono disporne a loro piacimento. Tuttavia la condizione della donna uscì rinvigorita dalle consuetudini longobarde e in qualche misura furono rafforzati i servi di cui si rese più facile l’affrancazione.

L’attività rotariana, oltre a permetterci una più profonda conoscenza della cultura giuridica longobarda, ci consente di comprendere in certo modo la situazione economico-sociale della penisola italiana nel VII secolo. Con Rotari infatti ci accorgiamo che gli italici – dopo decenni di spopolamento delle città e delle campagne – allorché la crisi fu completa e misera la condizione degli occupati i quali, come ricordò Paolo Diacono, per Langobardos hospites patiuntur, furono fatti terribilmente soffrire dal popolo dei conquistatori che li oppresse con la pratica dell’hospitaticum quasi implacabilmente applicata; tuttavia dopo la peste del 589 precedente all’elezione di Gregorio Magno, anche i perseguitati cominciarono a riprendersi.

Migliorò pertanto la condizione demografica, le case tornarono a essere vivibili, il lavoro più soddisfacente, il cibo meno scarso. Ma soprattutto migliorarono i rapporti fra i due ceppi abituatisi a convivere e a formare famiglie comuni.

Certo la crisi demografica della fine del VI secolo pesò sulle campagne allorché l’assenza di braccia divenne un problema irrisolto per i Longobardi che non furono mai veri agricoltori, nonché per i Romani che data la loro sottomissione furono tenuti lontani da tutto, quindi anche dall’agricoltura, così che prosperò di nuovo il latifondo e il numero dei campi non lavorati.

La coltivazione in quel periodo fu anzitutto estensiva e suddivisa: quella della cosiddetta pars dominica chiamata nell’Editto con il termine germanico di Sudrio, spesso incolta e boscosa, fu distinta da quella ristretta e curata della pars massaricia, ricordata come Sala.

Si rallentò pertanto lo sviluppo agricolo e con esso la vita economica, povera di scambi e di mercati cittadini, mentre si ravvivò l’economia di tipo autarchico avviata all’interno della curtis chiamata economia curtense e si cercò di rispondere ai bisogni dei coloni e delle loro famiglie con quello che il fondo in cui essi vivevano poteva offrire.

Tale situazione tuttavia fu soprattutto legata alle terre d’Oltralpe. In Italia infatti, nonostante la crisi, anche nel secolo VII le città continuarono a vivere e non mancarono i mercati, i mercanti e gli scambi commerciali. Con l’affermazione di Autari (584-590) e di Rotari (632-652), i re longobardi nel VII secolo agirono, come si è detto, per corroborare pienamente il loro potere su quello dei duchi e per costruire uno stato di tendenza romana. Questo dunque il senso politico di una fervida attività, con cui Rotari sostituì alla giustizia privata una giustizia amministrata dallo stato con la garanzia dei sovrani.

Ma la corte, la cui capitale fu stabilmente collocata a Pavia, non riuscì a procedere concretamente alla formazione di una monarchia di modello unitario facente capo al re. E ciò si verificò sia a causa della natura autonomistica dei ducati, soprattutto di Spoleto e Benevento e sia perché, nonostante i progressi territoriali e la conversione al cattolicesimo, non si poté colmare il solco esistente fra mondo romano e germanico.

Per conseguire una struttura unitaria del potere, i Longobardi, nonostante avessero abbracciato la fede cattolica, cercarono di rafforzare soprattutto dal punto di vista culturale la componente ariana che li contraddistinse da Roma, la quale secondo il loro progetto avrebbe dovuto rimanere isolata.

Ma tal proposito si rivelò un errore in quanto la Chiesa, fondando la sua potenza sulle proprietà da essa possedute e su parte dei possedimenti bizantini sfuggiti al potere imperiale per concentrarsi in mani ecclesiastiche, si contrappose ai Longobardi che non riuscirono a scalfire la consistenza dell’accresciuto peso patrimoniale e politico conseguito dai papi in area imperiale, così che i rapporti fra Roma e Pavia divennero pessimi.

Liutprando (712-744) cercò ad esempio di superare la diffidenza dei pontefici che non cessarono di frapporre ostacoli agli scomodi vicini, più temibili dei lontani imperatori bizantini, e inoltre pose in atto una politica distensiva, atteggiandosi a sostenitore del papato durante la lotta iconoclastica che acuì i contrasti fra Roma e Bisanzio al tempo di Leone III l’Isaurico.

Il pontefice Gregorio II , condannata l’iconoclastia, si oppose a Costantinopoli e all’esarca di Ravenna ove si scatenò una ribellione, allorché il funzionario imperiale cercò di far applicare in quella e in altre città italiane l’ordine del sovrano. L’esarca poi finì addirittura ucciso in un tumulto.

Quel momento parve invero favorevole a Liutprando che con il suo esercito invase l’Esarcato, bloccò Ravenna, penetrò nella Pentapoli e si spinse fino all’interno del Ducato romano , occupando Sutri. A quel punto la stessa Roma venne minacciata, ma il papa con grande fermezza indusse il re a bloccare l’avanzata e a cedere ai santi Pietro e Paolo ovvero alla Santa Sede la città di Sutri nel viterbese, divenuta così il primo nucleo del futuro potere temporale dei papi (728).

La vittoria sembrò completa, ma Gregorio ne intese la natura effimera, quindi non favorì la conquista longobarda di territori imperiali e tenne rapporti poco amichevoli con Liutprando, nonostante l’orientamento antibizantino gli costasse la perdita delle terre del Mezzogiorno d’Italia, collocate in zona politicamente greca.

Il contrasto con Bisanzio e con i Longobardi costrinse allora il papato a un passo decisivo e cioè a intavolare un nuovo rapporto politico con Pipino di Heristal in certa misura debitore a Roma dell’appoggio assicuratogli, allorché nel 714 aveva conquistato il controllo del regno dei Merovingi. In base a tale accordo il fondatore della nuova dinastia dei Carolingi si impegnò a prestare soccorso al papato. Forte di questo precedente, papa Gregorio III (731-741) chiese, ma invano, aiuto contro i Longobardi a Carlo Martello, allora occupato nella guerra contro gli Arabi battuti a Poitiers (732). Papa Zaccaria (741-752) in seguito con notevole abilità politica, pur senza abbandonare i sovrani carolingi, intavolò trattative anche con i Longobardi.

Stefano II (752-757) infine, capovolgendo l’orientamento di Zaccaria, invitò di sua iniziativa i Franchi, chiamati figli adottati da Roma, a liberare la Chiesa di Cristo e la sede dell’apostolo Pietro minacciata dagli abominevoli Longobardi.

In seguito all’assenso carolingio questa volta concretamente garantito, si profilò così sin dalla seconda metà del secolo VIII un’intesa destinata a schiacciare il regno longobardo fra Roma e il regno franco e a spostare l’asse della politica occidentale verso Nord: tutto ciò in base a un generale orientamento politico da connettersi all’ampliamento della sfera di potenza araba nel Mediterraneo, alla conseguente fine della dinastia merovingia più legata alle terre del Sud, quindi connessa alla distruzione dei Longobardi e al rafforzamento dei Franchi provenienti dal Nord: proprio da questi ultimi nacque difatti il Sacro romano Impero .

In principio i Longobardi evitarono l’intervento armato dei Franchi in Italia e Astolfo (749-756), raccolte le sue forze, invase l’Esarcato (751) impadronendosi di Ravenna. Papa Stefano tentò invano di frenare Astolfo poi, stante l’impossibilità di ottenere aiuto dall’imperatore di Costantinopoli rimasto in rapporti ostili con il papato, assunse una grande risoluzione: prese nelle sue mani le redini della politica italiana quale successore naturale dei diritti dell’Impero e concepì concretamente il piano volto a indurre i Franchi a conquistare l’Italia longobarda, sollecitando da loro a suo favore il passaggio dei territori già bizantini e allora detenuti da Astolfo.

Pipino il Breve accolse l’appello e invitò il pontefice a recarsi in Francia. Il papa venne accolto con tutti gli onori e in due assemblee di maggiorenti espose i problemi della Chiesa romana ricevendo dal sovrano una promessa solenne: presso Laon (754) Pipino consegnò a papa Stefano una relazione scritta in cui furono enumerate le terre e le città italiane che i Franchi avrebbero concesso alla Chiesa. Pipino fu incoronato patricius Romanorum, titolo con cui ufficialmente le magistrature governavano l’Urbe in nome dell’imperatore. Con l’assegnazione e le successive conferme di tal titolo la Chiesa dichiarò implicitamente quel re erede della sovranità.

Pipino con il suo esercito, attraverso il Cenisio, scese in Italia, vinse Astolfo alle Chiuse di Susa e lo fece rinserrare in Pavia. Venuto a patti, Astolfo dichiarò la disponibilità a sgombrare l’Esarcato, la Pentapoli e il Ducato romano . Una volta liberati, quei territori non tornarono a Bisanzio ma dovevano passare al patrimonio di San Pietro (755).

Quel patto in realtà fu per Astolfo chiffon de papier. Infatti, le retroguardie franche non erano arrivate alle Chiuse di Susa, cioè al confine, allorché i Longobardi ruppero gli accordi, giungendo sin sotto le mura di Roma. Stefano allora ricorse nuovamente ai Franchi che, discesi una seconda volta, sconfissero Astolfo cui imposero l’immediata esecutività dei patti gravandolo di un oneroso tributo da versare loro annualmente (756). In tal modo fu sanzionato il potere temporale dei papi sul Ducato romano , l’E- sarcato e la Pentapoli.

Allorché nel 756 morì Astolfo e salì al trono il duca di Brescia, Desiderio (756-774), i rapporti franco-longobardi migliorarono sensibilmente. A conciliarli s’impegnò in prima persona la vedova di Pipino e madre dei due successori al trono Carlo e Carlomanno, Bertrada, che promosse un accordo concluso da legami di parentela fra le due dinastie: Carlo avrebbe sposato Ermengarda e Carlomanno Gerberga, ambedue figlie di re Desiderio.

Certo non favorevole all’iniziativa si mostrò il papa, convinto però a pazientare dalla sovrana franca, la quale promise che la nuova situazione politica non avrebbe danneggiato la Chiesa e avrebbe solo rafforzato i Franchi, quindi Roma, senza garantire altrimenti Desiderio. Comunque la predetta intesa ebbe breve durata; infatti, trascorso un anno dal matrimonio, Carlo ripudiò la consorte rinviandola a Pavia dal padre. Morì nel frattempo Carlomanno e l’assemblea dei nobili, disconoscendo i diritti dei figli del defunto, elesse sovrano unico Carlo. Per protesta la vedova Gerberga si rifugiò presso Desiderio, spingendolo a vendicare il ripudio di Ermengarda e a farsi paladino dei diritti dei nipoti, orfani del regale padre.

Papa Adriano i (772-795), sollecitato da Desiderio a schierarsi dalla parte di Gerberga e dei Longobardi contro Carlo, si rifiutò e poiché l’esercito di Desiderio già invadeva l’Esarcato chiese l’aiuto di Carlo, ormai unico re dei Franchi. Questi discese in Italia nel 773, passò ancora una volta le Chiuse di Susa, espugnò una dopo l’altra le città lombardo-venete con Verona e mentre Adelchi, figlio del re, fuggiva a Costantinopoli, cinse d’assedio Pavia.

Durante l’inverno, mentre continuava l’assedio, Carlo scese a Roma ove il papa e i Romani l’accolsero calorosamente. Adriano, alla vigilia dell’occupazione della capitale longobarda, rinnovò l’accordo con Carlo che confermò alla Chiesa i patti siglati da Pipino. Nel giugno 774 Pavia cadde in mano franca e Desiderio fu preso e imprigionato in un’abbazia francese. Così si concluse la dominazione longobarda in Italia. Carlo, re dei Franchi, assunse anche il titolo di re dei Longobardi, occupò le terre settentrionali e centrali e tenne un protettorato sullo stato della Chiesa che comprese oltre al Ducato romano , dal fiume Marta al Garigliano, il Ducato di Perugia, la Pentapoli, l’Esarcato. Fuori rimasero il Ducato di Benevento, avamposto di quella dominazione nel Sud, obbligato al versamento di un tributo annuo al papa, nonché i restanti domini bizantini nel Meridione, in Sicilia, Sardegna e nel Veneto. Una volta posta in Pavia la capitale, i Longobardi, all’inizio della loro diaspora, si erano diretti verso il Centro-sud della penisola italiana dove istituirono due ducati rivelatisi più degli altri autonomi e sede di una particolare evoluzione: Spoleto e Benevento. Mentre tuttavia il primo, ossia lo spoletano, pur se compatto e libero seguì da vicino la sorte del regno longobardo, cosicché dopo il 774 e la deposizione di Desiderio, Carlo vinse anche Spoleto passato praticamente sotto la giurisdizione papale insieme con il Ducato di Perugia e le Pentapoli, diversa fu la sorte di Benevento formatasi dapprincipio con gruppi di Longobardi giunti in Italia ben prima del 568.

L’insediamento longobardo realizzatosi in Italia meridionale venne di solito denominato con il termine di Longobardia minore, termine che più che dalle fonti vere e proprie derivò da una espressione adoperatasi in contrapposizione a quella usata dagli storici bizantini, fra i quali Teofane e Costantino Porfirogenito, quando parlarono delle terre longobarde dell’I- talia settentrionale. Nel momento della massima espansione la Longobardia comprese la Campania, la Marsica, l’Abruzzo citeriore, il Molise, la Daunia, la Lucania, il Bruzio. I territori riunitisi saldamente fra loro furono piuttosto slegati dal Nord e da Roma. Essi infatti non furono quasi mai raggiunti seguendo il percorso delle vecchie strade consolari – l’Appia, la Latina o la Domiziana – ma procedendo lungo percorsi alternativi, attraverso le regioni del Nord-est della penisola che scendendo dalla Pentapoli si avviarono lungo il corso del Pescara in zona chietina poi verso il Molise, il Sannio, l’Irpinia. Tutto ciò mise le terre longobarde del Sud al riparo da più dirette influenze bizantine e franco-romane e le distaccò dal contatto con il regno longobardo del Nord.

Per il resto, a questo proposito, la tradizione beneventana apparve diversa dalla longobarda settentrionale. Infatti il ducato di cui qui trattiamo, avviata che ebbe una politica fortemente autonoma rispetto al regno, riuscì a sopravvivere all’avvento dei Franchi non sentendosi subordinato a re Carlo. In questo stesso contesto storico Benevento passò da ducato a principato per merito di Arechi II .

Nella nuova condizione dunque Benevento, denominata anche la Pavia del Sud, culla della conquista longobarda in Italia e conservatrice delle vecchie tradizioni dello sconfitto regno romano -germanico, conobbe un periodo di grande attività politica durante il principato di Arechi II (774-787) e del figlio Grimoaldo III (788-806), i quali assunsero funzioni e direttive regie. Per esempio, durante il loro governo il nobile palazzo beneventano fino ad allora denominatosi semplicemente palatium divenne sacrum o sacratissimum palatium. Arechi si batté per mantenere inalterati i confini del suo stato e riuscì a contenere la conquista franca entro le terre del gastaldato chietino, tolto a Spoleto, che rappresentò l’avamposto meridionale dell’occupazione carolingia.

La forza della Longobardia minore fu determinata dalla estrema duttilità dei suoi duchi e principi i quali, per resistere ai Franchi, ricorsero pure ad alleanze momentanee con i Saraceni. Dinanzi al pericolo di incursioni franche quei principi riallacciarono rapporti di intesa anche con l’Impero costantinopolitano, promettendo di appoggiare con le armi il passaggio della penisola, almeno del Mezzogiorno, a una nuova obbedienza bizantina, impegnandosi inoltre a riconoscere la sovranità dell’imperatore d’O- riente adeguandosi alle direttive bizantine.

Grimoaldo III , per rafforzare il patto, sposò la principessa bizantina Evanzia, cognata dell’imperatore Costantino IV , dalla quale però si separò presto, seguendo una politica oscillante come quella del padre Arechi.

Grimoaldo IV invece, dopo un periodo di prigionia presso i Franchi, fu liberato e, contro il parere di papa Adriano i, rinviato a Benevento, dietro promessa di allacciare rapporti politici con Carlo Magno (812).

Egli concluse pertanto la pace con i Franchi e perfezionò un accordo anche con il Ducato di Napoli. Nell’817 poi cadde vittima di una rivolta di nobili organizzata dal conte di Conza, Radelchi, e da Sicone, gastaldo di Acerenza. Poco dopo quest’ultimo fu proclamato principe. Egual politica seguì suo figlio Sicardo (832-839) impadronitosi di Amalfi. Anche questi però fu ucciso da una congiura e con lui terminò l’unità del principato.

A contendersene la successione furono allora il tesoriere Radelchi e Sicone, gastaldo di Acerenza, entrambi nominati principi residenti l’uno a Benevento e l’altro a Salerno.

Di quest’ultimo Erchemperto, storico delle vicende della Longobardia minore, disse che perseguitò i beneventani e che suo figlio Sicardo diede la caccia al popolo che gli fu affidato e che crudelmente dilaniò.

D’altra parte il processo di disgregazione del principato parve inarrestabile. Landolfo (815-843) in tal modo ebbe la nomina di conte di Capua, ove esercitò un potere fondato sulla crudeltà, tanto che mise a morte tutte le persone che gli si mostrarono avverse. Nell’849 poi si giunse alla spartizione definitiva del principato in base a un trattato stipulato con l’intervento del re dei Franchi Ludovico II . Dal trattato emersero autonomamente il principato di Benevento e quello di Salerno, retti da principi che vollero essere chiamati Langobardorum gentis principes.

Entrambi si considerarono insomma eredi del popolo e del regno longobardo, ma il loro potere fu debole mentre si moltiplicarono le incursioni arabe soprattutto nelle città della costa italiana meridionale e della Sicilia fattesi insistenti e pericolose. Nell’877 si ebbe la caduta di Siracusa con lo stabile ingresso degli infedeli in Sicilia, nell’871 fu distrutta l’abbazia di San Vincenzo al Volturno e nell’833 cadde per prima Montecassino.

Da questo momento ci si avviò così verso la scomparsa dei principati longobardi meridionali, ultimo avamposto di una potenza definitivamente battuta dal Sacro romano Impero carolingio.

Mentre fin qui ci siamo intrattenuti a ricordare i percorsi e le più significative vicende legate ai più consueti gruppi barbarici, a Visigoti, Ostrogoti, Unni, Franchi, Anglosassoni, Britanni e Longobardi, ci soffermeremo ora almeno di passata sugli insediamenti più modesti i cui nomi ricorrono di frequente nella storia romano - barbarica.

Passando dalle regioni orientali all’Occidente, ricorderemo gli Avari, popolazione asiatico-mongolica che fu in connessione con gli Unni e per sfuggire all’oppressione turca, al cui ramo peraltro appartenne, migrò dall’altipiano asiatico, stanziandosi nei primissimi secoli dell’era cristiana fra Crimea e Caucaso. Presto rafforzatasi e dotata di un gruppo dirigente omogeneo essa, in contrasto con i Bizantini, avviò una serie di trasmigrazioni nel cui corso un intero popolo non numeroso ma agguerrito si spostò attraverso i Balcani e le Alpi Giulie fino alla Turingia e al regno dei Franchi con cui allacciò rapporti che la posero in contatto con i Longobardi, inizialmente suoi avversari in Pannonia, luogo dove poi quello stesso gruppo si collocò dopo il 568 e si dispose contro Bisanzio, i Turchi e i Gepidi, tanto da divenire tra il VI e il VII secolo il terrore delle popolazioni balcaniche e segnatamente dei Bizantini, tra l’altro assediando persino Costantinopoli (626). Infine, verso gli ultimi anni del VII secolo, si ebbe il suo rapido tramonto.

Il nome dei Bulgari comparve per la prima volta nelle fonti bizantine alla fine del V secolo d.C., allorché essi abbandonarono la regione fra il Don e il Volga di cui furono originari – ivi forse verso il III secolo pervennero dalle terre altaiche ove costituirono una forte concentrazione politica – per stabilirsi nell’odierna Bessarabia. Quindi verso il VII secolo passarono il Danubio, seminando guerra e scompiglio presso i popoli con cui si trovarono in contatto. Più tardi essi formarono un regno spesso in contrasto con l’Impero bizantino.

Gli Alani furono una grande stirpe indoeuropea di provenienza iranica che, allorquando i Germani orientali apparvero alle foci del Danubio, si presentò unita ad essi pur rimanendone distinta per le origini certamente non germaniche. Essi appartennero ai gruppi scito-sarmatici e – come disse Giuseppe Flavio – il loro nome dal punto di vista linguistico equivalse a quello degli Sciti. All’inizio abitarono a Occidente degli Unni, con cui condivisero le consuetudini nomadi, nelle steppe dell’Ural, nell’Anticaucaso, nelle terre a fianco del mar di Aral, e del Mar Caspio fino al Don. Essi dapprincipio parteciparono alla campagna militare contro Mitridate e Nerone progettò una spedizione contro di loro. Con i Marcomanni essi furono poi fra i più determinati nemici di Marco Aurelio. Verso la metà del III secolo d.C. una buona parte di Alani fu sottomessa dagli Unni da cui fra il 355 e il 370 – diverso parere espressero fonti cinesi e occidentali – vennero battuti, nel momento della grande avanzata di quella gente verso Occidente. Da allora il suddetto popolo si trovò nominato insieme con gli Unni o con i Goti. Una parte di loro scampata alla conquista unnica si ritrovò poi in Pannonia vicino ai Vandali – ne parla Jordanes – con cui intraprese, intorno al 406, la marcia che portò quelle popolazioni attraverso la Germania, le terre del Reno, la Gallia, fino alla traversata dei Pirenei e al loro stanziamento in Spagna. Taluni gruppi alanici furono inoltre stanziati dal generale Ezio presso Orléans; altri si fermarono in Armorica e altri ancora in Italia ivi sconfitti da Ricimero a Bergamo nel 464. Il grosso degli Alani occupò infine le province di Lusitania e Cartagena, ma la loro potenza fu fiaccata dai Visigoti, in particolare da Vallia (418). I resti della gente alanica, ripreso coraggio e unitisi con altri barbari, in questo caso con i Vandali, li seguirono sino in Africa settentrionale e sparirono lì completamente mentre taluni segni della loro presenza rimasero nella zona del Mar Nero e in Crimea.

I Gepidi, noti e inseriti nelle vicende romanobarbariche, furono una popolazione di stirpe gotica scesa nel III secolo lungo la Vistola verso i Carpazi. Ai tempi dell’imperatore Probo essi apparvero tra i più feroci devastatori delle regioni imperiali di frontiera e, se dobbiamo credere a Jordanes, furono forze di complemento dell’esercito di Attila. Dopo la morte del capo unno essi costituirono un regno autonomo sul Danubio i cui punti di forza furono Sirmium e Singidunum. Naturalmente venuti alle armi con gli Ostrogoti furono battuti da Teoderico che li cacciò da Sirmium (489). Data la tradizionale opposizione fra Ostrogoti e Gepidi, questi ultimi furono alleati dei Bizantini e aiutarono Narsete contro Totila (552). Accanite lotte essi sostennero poi contro i Longobardi i quali intorno al 546, una ventina di anni prima di scendere in Italia, si inserirono nella Pannonia scalzando tutte le forze ivi stanziate. Celebre la guerra fra il longobardo Audoino e Turrisendo a cui Audoino uccise il figlio Turrismondo. Nota anche la vicenda militare fra Alboino e Cunimondo, derivata dal rapimento della figlia di quest’ultimo, Rosmunda, impalmata da Alboino. Cunimondo cadde in battaglia e con lui terminò il glorioso regno dei Gepidi. Conosciuta ma leggendaria la menzionata vendetta della regina Rosmunda contro il consorte che le aveva ucciso il padre Cunimondo. Questo popolo dunque fu conosciuto come violento ma di valore e fedele alla parola data.

Venendo ai Bavari o Baiuvari, diremo che il primo nucleo di abitanti della Baviera fu originariamente celtico, che esso fu stanziato nel territorio fra la Lech e l’Inn e fece parte della provincia romana della Rezia. Nel tempo delle grandi trasmigrazioni di popoli i Baiuvari, stirpe germanizzata appartenente al nucleo dei Marcomanni Suevi fino ad allora probabilmente abitanti nella Boemia, si impossessarono di quelle terre cui diedero il nome di Baviera che per la prima volta venne ricordato da Jordanes nei Getica (551). Dopo essi si inserirono nelle valli subalpine e sulle montagne, formando un robusto nucleo, volto verso il Nord, il corso del Danubio, la Stiria, la Carinzia e la Carniola. Dapprincipio i Baiuvari o Bavari si trovarono in competizione con i Longobardi italiani ma presto caddero sotto la sfera d’influenza dei Franchi. All’epoca dei Carolingi essi furono cristianizzati e inseriti nella compagine statale di Carlo Magno, che detronizzò il duca Tassilone il quale invano cercò di sottrarsi alla supremazia franca.

Quasi sempre insieme troviamo ricordati nelle fonti Quadi e Marcomanni, popoli germanici di stirpe sueba stanziati in Moravia. In particolare furono rammentate le campagne militari condotte contro di loro da Marco Aurelio fra il 166 e il 180 d.C. Per quasi tutto il III secolo essi si trovarono in Pannonia ove impegnarono le truppe romane nel tentativo di forzare il limes. In seguito combatterono al fianco di Alani e Vandali.

Per la prima volta troviamo menzionati i Turingi da Publio Vegezio nel 400. Essi non costituirono una stirpe di nuova fondazione ma rappresentarono l’antica gente germanica degli Ermunduri. Nel V secolo poi costituirono un regno estesosi dai confini dell’attuale Turingia sino alle regioni di Magdeburgo, a sud sino al Meno, a est verso l’Elba. Durante gli anni di Irminfredo quel regno fu battuto da Sassoni e Franchi (531), perdendo parte della sua autonomia. Da allora le regioni a Nord divennero sassoni e furono inglobate tra i possedimenti di Carlo Magno, quelle a Sud divennero provincia franca retta da duchi. Con l’VIII secolo essi si trasformarono in una organizzazione comitale franca: in contemporanea il paese da loro occupato venne cristianizzato.

Non è chiaro se i Turcilingi, le cui truppe guidate da Odoacre si rovesciarono nella seconda metà del V secolo in Occidente, formassero una stirpe autonoma di Germani, ma probabilmente si confusero con gli Sciri insieme ai quali vennero menzionati dalle fonti.

Gli Eruli invece furono una popolazione del Nord della Germania, proveniente con qualche probabilità dalla Scandinavia. Jordanes in proposito disse che nel III secolo d.C. essi vennero cacciati dai Dani che li sospinsero verso il Sud alemannico, ossia fra il Baltico e il Reno. Verso il 286 essi minacciarono la Germania, mentre nel V secolo dilagarono nella penisola Iberica.

Un altro ramo degli Eruli proveniente dalla Meotide si stanziò nel bacino del Danubio dopo la morte di Attila e verso la fine del V secolo questi si trovarono a combattere con Odoacre contro i Vandali e i Goti.

Verso la fine del III secolo d.C. comparvero poi i Sassoni che costituirono un raggruppamento poco coerente di popoli germanici collocati fra l’Elba, l’Ems e l’Eider. Il loro nome derivò con molta probabilità dal termine Sahs, ovvero spada corta. I Sassoni non parteciparono come gli altri alle grandi Völkerwanderungen; essi infatti rimasero stabilmente sulle coste del mare del Nord a contatto con i Frisoni e di qui organizzarono una serie di piratesche incursioni contro i Galli e l’Inghilterra, ove presto loro tribù si stanziarono. Una tradizione non in tutto attendibile volle che nel secolo VI essi, insieme con i Merovingi, sottomettessero le popolazioni della Turingia ottenendo in cambio l’inserimento nelle terre settentrionali di quel regno. Certo è che più tardi essi comparvero in quella zona. In seguito aiutarono Alboino nella conquista dell’Italia allontanandosene, almeno pare, a occupazione ultimata. Nell’VIII secolo si fermarono quindi in Vestfalia – sul Reno – lungo la Weswe e l’Elba ove si mantennero autonomi e refrattari a qualsiasi tipo di occidentalizzazione e di cristianizzazione, nonostante i tentativi di conversione e di acculturazione effettuati dai monaci celtico-britannici, oggetto di aggressioni e di attacchi di quelle popolazioni. Delle stirpi sassoni si occuparono poi presto i Franchi con Carlo Martello, Pipino, Carlomanno e soprattutto Carlo Magno che della loro sottomissione e cristianizzazione fece uno dei punti caratterizzanti della sua politica estera nel Nord del continente. Durante la prima campagna militare condotta contro quel popolo (772) Carlo conquistò Eresburg ove si trovava la famosa quercia di Irminsul, una sorta di totem nazionale. Il sovrano tuttavia perse presto le conquiste effettuate. La riscossa sassone fu guidata dall’eroe nazionale Viduchindo e nel 782 i Franchi furono sconfitti a Suntelgebirge. Carlo studiò allora la rivincita e fece uccidere per vendetta e ritorsione migliaia e migliaia di uomini e donne inermi. Solo a Veredr furono passati a fil di spada 4500 soldati. Alla fine l’occupazione forzata fu compiuta e con essa la conversione dei Sassoni al cristianesimo, accettato solo quando il loro capo Viduchindo si fece cristiano nel 785 ad Attigny. Comunque quella terra germanica poté dirsi pacificata soltanto nell’804 e allora vi furono fondate le prime stabili diocesi vescovili a Paderborn, Verden, Brema. Da quel momento la Sassonia divenne il centro focale per l’evangelizzazione dell’Oriente.

Gli Alamanni erano una popolazione tedesca nominata per la prima volta nel 213, allorché contro di essi combatté l’imperatore Caracalla, sul Meno. Spesso furono collegati agli Svevi. Il loro nome comunque comparve nella Germania meridionale sin dagli inizi del V secolo, in contatto con numerosi sovrani. A parlarne, fra gli altri, fu Cassiodoro nelle Variae, che ne riferì a nome del sovrano Teoderico. Le loro azioni guerresche furono concentrate nella prima metà del V secolo, il periodo in cui si impossessarono di terreni fra il Danubio, il lago di Costanza, il Reno e la Mosella. Attraversato l’alto Reno, essi pervennero quindi nella Svizzera settentrionale, poi nel Palatinato e nell’Alsazia. Passate le Alpi, si inserirono anche in talune valli e montagne meridionali alpine. In buona parte poi furono vinti e assorbiti dai Franchi di Clodoveo – 496-497 – e fu solo l’intervento di Teoderico, volto a ridurre la potenza dei Merovingi, a fare sì che quella popolazione non fosse annientata. Gli Alamanni residenti nella Rezia vennero pertanto trasferiti sotto l’influenza degli Ostrogoti. All’inizio della guerra grecogotica il re Vitige cedette gli Alamanni e i loro territori ai Franchi per riceverne aiuto contro i Bizantini (536). Così, da allora essi furono inglobati nelle vicende austrasiane.

La storia dei Burgundi rassomiglia a quella dei Visigoti. Provenienti anch’essi dalla Vistola e dal Nord della Germania cercarono di federarsi all’Impero attorno al 460 d.C.; quando salì al trono l’imperatore Maggioriano essi, stabilendosi nella Gallia meridionale, estesero i loro ambiti di competenza. Dopo una serie di guerre fondarono il loro centro politico a Lione, città da loro conquistata e perduta; poi si disposero nella regione del lago di Ginevra – la Sapaudia – sul versante occidentale delle Alpi e del Giura ove formarono uno stabile dominio. Dapprima come federati, poi quasi autonomi, costituirono in quei luoghi un regno la cui durata si estese sino al 534. Convertitisi al cattolicesimo furono tra i popoli germanici più rapidamente latinizzatisi, come lo stato cui dettero vita, la Burgundia, più volte definita come autosufficiente da Cassiodoro che ricordò i Burgundiones e il loro tentativo infelicemente conclusosi nel 476, allorché combatterono a fianco dei Romani contro le truppe del visigoto Eurico. La loro politica di contatto con le potenze circostanti fece stipulare il matrimonio tra Clotilde, la figlia di re Chilperico, e Clodoveo, ma tale unione non giovò molto ai Burgundi in quanto Clodoveo, imparentatosi con quella famiglia reale, entrò pesantemente nella loro vicenda dinastica dividendo le competenze e i territori dei due fratelli Gundobaldo e Godigisel. Pertanto a quel popolo non rimase che tentare la carta della alleanza con Clodoveo, cosa che lo indusse a stare dalla parte dei Franchi contro i Visigoti nella famosa battaglia di Vouillé del 507. Essi uscirono così vincitori e pur se non trassero da ciò grandi compensi territoriali il re Sigismondo, successore di Gundobaldo, occupò un ruolo non indifferente nella tormentata geografia politica romanobarbarica del VI secolo.

I Cantabri furono un popolo dell’Hispania tarraconensis sull’oceano Atlantico, vissero sulle montagne e furono selvaggi e bellicosi. Resisterono a lungo prima di essere soggiogati dai Romani, cosa che avvenne fra il 25 e il 19 a.C. ad opera di Agrippa. Dopo di allora vissero poveramente e appartati nella Provincia tarraconensis in cui li comprese più tardi Diocleziano. Lì si ritrovarono ancora animosi e pieni di coraggio nel periodo di decadenza dell’Impero quando affrontarono Vandali, Visigoti e Svevi.

Discussa e non chiara fu l’origine degli Svevi, detti anche Suebi, la cui fase iniziale si confuse con quella degli Alamanni. Secondo alcuni, il loro nome significò liberi, secondo altri vacanti. In ogni modo essi impersonarono una natura nomade ed errabonda. A ricordarli fra gli altri fu Giulio Cesare che attribuì loro la stirpe di Ariovisto. Tacito dette notizie più precise su quel popolo. Secondo lui – ma ciò è destituito di fondamento – essi possedettero gran parte della Germania. Da questi quindi discesero forse Marcomanni, Longobardi, Angli. Poco noti i motivi della loro sparizione in seguito alla quale essi si trovarono ricordati come Alamanni (questa denominazione all’inizio genericamente conferita venne poi attribuita a tutta la terra germanica a partire dal V -vi secolo ricordata anche come Alemannia), stanziati nelle terre di Alsazia e Lorena, mentre con la denominazione di Svevia restò indicato un ducato della famiglia degli Hohenstaufen fino alla loro caduta nel 1268.



Allorché nel V secolo i Germani giunsero all’incontro-scontro con le popolazioni della Gallia, della Penisola Iberica, poi dell’Italia, si generò una situazione politico-sociale, economica e cultural-religiosa del tutto peculiare sulla quale sarà bene soffermarsi.

Di solito Galli e Iberici erano già federati con Roma ed ebbero modelli di civiltà non contrastanti con quelli dei Visigoti e dei Burgundi, eccettuata la situazione dell’Armorica le cui spinte particolaristiche si tradussero più tardi nella conquista britannica.

Stando così le cose, ad esempio, l’incontro dei Visigoti con le popolazioni locali non provocò situazioni traumatiche ma generò organi statuali che, senza rinnegare la romanità e provocare spinte separatistiche, crearono nuovi soggetti politici: per l’appunto i regni romano-barbarici.

La formula sovente applicata per dar vita all’accordo con i regni maggiormente accreditati, ad esempio quelli dei Visigoti, dei Burgundi e degli Svevi, fu di origine militare e seguì i criteri relativi allo stanziamento delle truppe; in altri termini si trattò di applicare il principio dell’hospitaticum o ospitalità che dir si voglia già dianzi ricordato, in forza del quale i possessori di terre cedevano due terzi delle terre stesse a coloro che le occupavano, godendo in cambio di una completa difesa contro altri possibili nemici.

In questo caso i due terzi dei territori occupati passarono alle rappresentanze barbariche. I singoli lotti detti sortes vennero assegnati ai più autorevoli membri dei clan tribali e da questi suddivisi tra i milites . Nacque perciò una vera stratificazione sociale: ai vertici della piramide si trovarono il sovrano e la famiglia reale, poi gli ottimati dei clan tribali con i loro fideles e i compagni d’arme; infine un folto strato di contadini romani o germanici, i quali godettero di una situazione sociale di subordinazione ai ceti più elevati.

La maggior parte dei barbari rimase dunque stanziata nelle campagne o fece parte dell’esercito, mentre nelle città restarono i Romani. In tal modo si determinò una sorta di sistema binario città-campagna, già presente negli anni dell’Impero teodosiano, in base al quale i Romani seguirono agli inizi la loro legge, mentre i Germani praticarono la germanica.

Si generarono poi incontri e forme di contaminazione varia di cui troviamo più di una traccia nel Codex Theodosianus, nel Breviario Alariciano, nella Lex Romana Visigothorum e nella Lex Romana Burgundionum, attestanti la tendenza a una prassi di fusione fra i due ceppi che composero la società romano -barbarica e comprovanti altresì, almeno dopo i primi sbandamenti conseguenti alla formazione del nuovo ordine, la preminenza dell’elemento romano , preminenza assicurata per altro dal fatto che fra il V e il VI secolo la presenza barbarica all’interno dell’Impero non fu complessivamente superiore a un milione di persone, mentre i Romani raggiunsero forse i dieci e pertanto furono in grado di resistere agli occupanti, specie quando la contaminazione fra le due componenti apparve maggiormente determinata.

Storicamente è importante il Codex Theodosianus, compilazione ufficiale dovuta all’imperatore Teodosio II nel 438, entrata in vigore il primo gennaio del 439. Esso nacque in particolare da una costituzione del 429 in cui Teodosio II , preoccupato di sostenere i bisogni della scienza e quelli della pratica giuridica, progettò la compilazione di due raccolte, l’una di leggi generali emanate da Costantino in poi, l’altra che fu una scelta del materiale giuridico in vigore, integrato da pareri giurisprudenziali. Il disegno preannunciò in qualche modo quello di Giustiniano, anche se la conclusione fu più modesta. L’opera frettolosamente compilata constò di 16 libri entro i quali le costituzioni seguirono un ordine cronologico.

La Lex Romana Visigothorum, promulgata da Alarico II nel 506 e conosciuta molto più tardi come Breviarium Alaricianum e la Lex Romana Burgundionum costituirono, a loro volta, due significative raccolte di leggi barbariche. Più importante fu senza dubbio la prima anche perché ebbe assai ampia circolazione. Essa compendiò circa un sesto delle costituzioni contenute nel Codice teodosiano nonché alcune novelle post teodosiane e inoltre si rifece a leggi dei codici Gregoriano ed Ermogeniano, ai libri responsorum di Papiniano e al liber Gai. Nel complesso il breviarium attestò la volontà visigota di dar luogo a una legislazione basata sulla certezza giuridica nonché sul bisogno di rifarsi all’elemento romano tenuto presente nella volgarizzazione proposta e ciò pose da un lato in evidenza la superiorità culturale e legale dei Romani e allo stesso tempo la capacità barbarica di inserirsi in un mondo più evoluto del proprio, al quale i Visigoti si accostarono con consapevolezza e senso del limite.

La Lex Romana Burgundionum fu compilata giovandosi delle stesse fonti della lex visigota. Il metodo tuttavia apparve diverso in quanto non furono riprodotti i testi di cui ci si servì, ma gli stessi vennero compendiati e disposti in un codice organico diviso in 46 libri. Tal compilazione ebbe vita breve e risultò in parte sopravanzata dalla Lex Romana Visigothorum, penetrata oltre che in Borgogna, in Provenza e in determinati settori dei territori visigoti iberici. Solo Recesvindo la abrogò nel 654 allorché proclamò l’unità del diritto con la lex Visigothorum Recesvindiana valida per Romani e Goti e rimasta in vigore quasi fino al XII secolo. Assai significativa la politica legislativa di Teoderico che almeno all’inizio volle governare in nome degli imperatori costantinopolitani e quindi manifestò l’intendimento di mettere ordine nelle leggi romane che intese volgarizzare onde ristabilire buone regole nelle disposizioni. Perciò la sua compilazione prese il nome di Edictum e l’intenzione manifesta del sovrano fu quella di interpretare e rispettare il diritto romano .

L’anno di compilazione dell’editto fu controverso, alcuni lo posero nel 524, altri ai primissimi del secolo VI . Esso comunque rappresentò un momento maturo dell’esperienza teodericiana e certo fu sottoposto a revisioni e rimaneggiamenti, per cui anche se risalì ai primi anni del secolo fu riveduto sino alla fine del regno di Teoderico. Nel 527 poi Atalarico aggiunse un altro piccolo editto conclusivo che però non chiarì per intero il problema del rapporto che pure vi fu tra diritto romano e germanico, in quanto i Goti rispettarono la loro legge e dunque – così è da ritenersi – l’editto rappresentò una sorta di diritto comune, mentre nei rapporti fra Romani e Goti e soprattutto nelle loro controversie fu applicato il diritto goto. Erano passati tre quarti di secolo dall’inizio dell’invasione longobarda e di contatti malgrado tutto fertili, allorché Rotari, nonostante le consuetudini ancora primitive e non degne di un popolo civilizzato appieno, sentì la necessità e l’urgenza di compilare un corpo di leggi scritte per il suo popolo. Il bisogno senza dubbio fu generato, oltre che dalla differenza fra i Longobardi e gli altri gruppi barbarici meno di loro portati all’assimilazione alla civiltà romana, anche dai turbamenti successivi alla conquista per cui fu necessario attribuire competenze specifiche ai differenti elementi.

Il codice rotariano fu pubblicato il 22 novembre 643 con il titolo di Edictum, ma il termine non conservò il significato tecnico che ebbe in Teoderico, mentre racchiuse il senso puro e semplice di legge. Rotari qui denominatosi rex gentis Langobardorum avvertì la preoccupazione di mettere per iscritto le consuetudini del suo popolo togliendole dalla vaghezzza delle tradizioni orali e in 388 capitoletti raccolse quanto gli parve necessario per dare certezza giuridica e norme generali di comportamento.

L’editto fu la più completa delle legislazioni barbariche. Le materie disposte vennero regolate secondo un ordine prestabilito. Prima si trattò dei reati politici (1-14), poi di quelli contro le persone (15-147) e contro le cose (148-152); seguì inoltre una trattazione sul diritto ereditario (153-177) e su quello di famiglia e di successione compresi i reati contro il matrimonio (178-226). Seguirono i diritti reali (227-244) e le obbligazioni (245-258), i reati minori, i danneggiamenti (271-358), un breve gruppo di capitoli in materia processuale. Rotari tenne presenti il Codex Theodosianus e le compilazioni giustinianee, ma ebbe una individualità che separò la sua dalle altre legislazioni barbariche e conservò con tracce evidenti di influenze romane un accento germanico sempre visibile.

A completare l’opera rotariana contribuirono Grimoaldo (668), Liutprando (713-735), Rachi (745-746) e Astolfo (750-755), i quali conferirono all’insieme della legislazione una completezza che attestò il grado di civiltà raggiunto da quel popolo che per legiferare scelse la lingua latina ma ebbe una sensibilità giuridica, mai dimentica delle sue origini germaniche, rivendicate e poste in evidenza.

Nell’antica Gallia si fusero il mondo romano al germanico incontratisi al tempo delle grandi invasioni. Nella penisola italiana l’insediamento del regno longobardo distrusse il ceto senatoriale. Nacque nel regno franco il vassallaggio, un’istituzione che contemplò obblighi di fedeltà verso i potenti, che garantì il reclutamento dei militari e dei cavalieri nei momenti in cui occorreva difendersi, per esempio dagli Arabi.

Queste, alcune delle trasformazioni più significative interessanti i principali regni romano-barbarici.

Ma l’incontro fra mondo romano e mondo germanico fu favorito in particolare dalla conversione delle popolazioni barbariche al cattolicesimo e dalla fusione dei nuclei familiari, successiva alla formazione dei regni romano-barbarici che pose in contrasto stirpi e ceppi diversi.

Il vassallaggio poi consentì ai sovrani e ai loro governanti di disporre di una vasta clientela militare che rese talmente forte chi l’avesse in pugno da assicurargli il potere. È proprio questo che, come vedemmo, accadde ai maestri di palazzo pipinidi i quali, forti di tal massa di manovra, presero il posto dei loro sovrani merovingi.

La conversione di Recaredo (586-601) al cattolicesimo e l’abbandono dell’arianesimo contribuirono a rafforzare il regno visigoto, stanziato nella penisola iberica. Tale conversione poi fu caratterizzata dalla funzione assunta dai sovrani nella ristrutturazione della Chiesa. Significativi in tal senso i Concili di Toledo presieduti dai sovrani e diretti dalla grande aristocrazia militare che controllava i vescovi, i quali emanarono un complesso di canoni, la cui finalità fu religiosa e politica.

Tutto ciò favorì la fusione della vecchia aristocrazia romano -iberica di stampo imperiale con la più giovane e vigorosa visigota, pienamente realizzatasi con Recesvindo (653-672) che completò l’unione giuridica fra l’elemento romano e il visigoto.

Poco spiegabile potrebbe pertanto apparire l’intima debolezza di quella monarchia incapace di resistere nel 711 all’attacco dei musulmani che in pochi anni frantumarono il regno visigoto. Tuttavia la ragione della débâcle del regno iberico-germanico può reperirsi nelle tendenze eccessivamente autonomistiche dell’aristocrazia e quindi nei ripetuti conflitti determinati dalla successione al trono, conflitti destinati pertanto a generare un malcontento e un senso di insicurezza che non permisero di resistere meglio all’urto degli infedeli.

Come si vede dal punto di vista legislativo vi furono differenze fra i gruppi barbarici e i romani ma pure profonde connessioni. Tuttavia un elemento realmente volto a differenziare romani e barbari rimase invece il religioso: i primi generalmente furono cattolici, i secondi rimasero, all’inizio, di preferenza ariani. Ma la diversità religiosa e culturale non generò per solito intolleranza e la situazione creatasi fu quella rispecchiata nel periodo iniziale dei regni romano - barbarici. Con l’andar del tempo infatti si pervenne anche in questo delicato settore della società a una generale unificazione realizzatasi sotto l’usbergo del cristianesimo niceno, formula privilegiata e vincente.



Il problema della presenza artistica nelle sue varie manifestazioni legate ai secoli dal V al IX pone una quantità di questioni complesse che difficilmente possono essere sia pure enunciate in una sede come la presente, in cui è tutt’al più possibile dare qualche cenno in relazione ai vari aspetti della vita della società romano-barbarica.

Su una questione però intendiamo anzitutto soffermarci: ovvero sull’intensificazione delle ricerche connesse all’archeologia medievale in questi ultimi decenni infittitesi anche in Italia, ove per molto languirono mentre si incrementarono in altre zone d’Europa, Asia e Africa romana. Tale rinnovato rigoglio di ricerche e di scoperte ha consentito infatti di raggiungere risultati apprezzabili anche in settori dapprima scientificamente trascurati, e fra questi in merito all’arte in età barbarica.

Più che nel passato siamo difatti informati sugli ornamenti ritrovati nelle tombe contemporanee alle invasioni e sui lavori di oreficeria religiosa eseguiti con buona tecnica. Possiamo dire così che l’oreficeria in età barbarica divenne predominante e finì con l’imporre i suoi temi e stilemi ornamentali a tutte le altre arti.

Appaiono poi prevalenti i lavori ornamentali in vetro colorato, in pietre dure e preziose, in filigrane d’oro e d’argento. Le figurazioni ritrassero piante e animali, uccelli rapaci, leoni, felini. Raramente apparve invece la figura umana. Foglie, fibule, cinte, anelli, collane, bracciali arricchiti da monete d’oro e d’argento costituirono la base dell’oreficeria barbarica.

Coppe, bacili, candelabri, piatti, boccali, zuppiere, catini arricchirono le case patrizie, le chiese e finirono spesso nelle tombe reperite nelle località più varie. Più che noti i tesori rinvenuti nella tomba di Childerico a Tournai e in altre tombe dislocate sui Carpazi, in Crimea, nell’alta Germania, e poi in Cina, in Siberia, in Persia, nel Turkestan, attestanti, lontane come appaiono le une dalle altre, le enormi distanze ricoperte dalle popolazioni barbariche lungo diversi continenti. Giustamente celebrati sono i tesori dell’arte sarmatica, nati in Asia e ritrovati nelle regioni dell’Oriente europeo e in Germania. Magnifici reperti di arte tombale si rivelano inoltre quelli dovuti agli Unni, ora conservati in musei rumeni e austriaci.

Peculiarità di tali manifestazioni artistiche sono l’estrema semplicità di ideazione e di realizzazione e la più completa internazionalità di stili e motivi. L’arte barbarica appare immune da qualsiasi tipo di nazionalismo e procede con caratteristiche conformi dall’Asia all’Europa, cosicché la ritroviamo con elementi simili anche a migliaia di chilometri.

Fra i popoli stanziatisi in Italia a lasciare tracce più consistenti per numero e qualità artistica troviamo i Longobardi, a proposito dei quali citiamo le necropoli e gli insediamenti di Testona presso Torino, di Bolsena, di Nocera Umbra, di Cividale, di Castel Seprio, Benevento, Capodacqua, Pescocostanzo, recentemente oggetto quest’ultimo di significative campagne di scavi. Sono stati poi rinvenuti importanti reperti di arte guerresca: spade, corazze in ferro finemente lavorate e borchiate, elmi, cimieri, stocchi, scudi, risalenti agli anni fra il 582 e il 602, attestanti manifestazioni esplicite di arte relativa ai primi anni dello stanziamento longobardo nella penisola. L’alto numero di oggettistica bellica comprova fra l’altro che numerosi furono i soldati partecipanti all’impresa italiana, che durante la medesima morirono.

Per quanto riguarda l’arte gota, certamente anch’essa da non trascurare, notevoli i reperti rinvenuti nella tomba di Teoderico a Ravenna. In proposito aggiungeremo che nel 1854 fu ivi trovata una corazza probabilmente appartenente allo stesso re degli Amali presto scomparsa e mai più ritrovata nonostante le accurate ricerche, comprendente due ornamenti arcuati di lavoro alveolato con vetri rossi incastonati in fini maglie d’oro e in un ornamento sormontato da dischi rassomiglianti a quelli esterni del sepolcro teodericiano.

Importanti poi gli oggetti trovati nel duomo di Monza, appartenenti al tesoro della regina Teodolinda e al suo secondo consorte Agilulfo. Nel tesoro di Monza è compreso un reliquiario d’oro del secolo VIII di forma svasata e una corona d’oro attribuita alla sovrana. Menzione a parte meritano i famosi papiri degli oli di Monza tratti da Roma ai tempi di papa Gregorio Magno per farne dono alla regina longobarda di recente acquisita alla vera fede. La celebre e conosciuta corona ferrea dei re d’Italia attribuita ai re longobardi risale invece al IX secolo ed è di fattura bizantina.

Importanti opere di oreficeria e argenteria appartenute ad Agilulfo sono conservate a Firenze, nel museo di Belluno e al British Museum di Londra.

In Spagna ragguardevole è il tesoro visigoto rinvenuto a Toledo, comparabile per importanza a quello appartenuto a Teodolinda. Cinture e scettri, corone, croci, lampade votive, vasi, colombe tempestate d’oro e pietre preziose, zaffiri, perle, oggetti del patrimonio di Recesvindo si trovarono a Oviedo e a Guarrazar, presso Toledo.

Se le terre occidentali furono riempite di tesori dell’arte barbarica, non meno significativi furono quelli reperiti nell’Europa del Nord, anzitutto in Germania, nelle regioni dell’Oder e della Vistola, in Russia, in Norvegia e Danimarca ove furono profuse le testimonianze della prima arte vichinga.

Al periodo carolingio poi si collegò una rinascita relativa a quasi ogni settore della vita e quindi anche all’arte, ma nondimeno pure la lunga dominazione barbarica consolidatasi nelle varie regioni d’Europa nonché la presenza nomadica di gruppi e singoli personaggi lasciarono tracce persistenti, cosicché possiamo dire che anche il IX-X secolo furono contraddistinti da presenze non trascurabili di oggettistica e di decorazioni interessanti: intrecci, gruppi di animali araldici, piante, motivi geometrici ed elementi tratti dall’ornamentazione barbarica sono evidenti con il loro profondo influsso nell’oreficeria e nell’argenteria, nell’arte di guerra e in quella tombale, nei bassorilievi e negli altorilievi, nei mosaici e anche nelle facciate degli edifici. Nel loro insieme tali elementi, pur se a distanze notevoli gli uni dagli altri ci parlano, con un fascino arcano e inconfondibile, delle gesta di popoli appartenuti a un’età lontana dalla nostra e piena di suggestioni.

Passando dalla produzione testé ricordata all’edilizia sacra e civile, dobbiamo dire che anche questo aspetto presenta complicazioni non facilmente sormontabili e problemi di datazione non sempre risolvibili; pertanto può succedere che opere attribuite a un secolo e a un determinato tipo di dominazione barbarica siano invece da assegnarsi a momenti e popoli diversi.

Si deve comunque dire che Goti e Longobardi furono tra i gruppi che più di altri hanno prodotto testimonianze durevoli della loro arte. Teoderico, ad esempio, fu un grande costruttore e lasciò in varie città d’Italia modelli di architettura.

In Roma, ad esempio, egli si dedicò al restauro di edifici imperiali degradati e, fra l’altro, restaurò le mura di Aureliano e le porte d’ingresso in città. In proposito va sottolineato che i Goti ebbero loro fabbriche di mattoni e laterizi e che i mattoni impiegati da Teoderico furono uno per uno siglati e vennero successivamente ritrovati e individuati, costituendo così una traccia indelebile del passaggio di quel sovrano.

Una parola va poi aggiunta su un particolare problema: spesso gli stessi mattoni vennero impiegati per restaurare o edificare opere diverse in differenti momenti. Ad esempio in Roma, dopo la guerra greco-gotica, molti edifici rovinati furono restaurati con mattoni teodericiani tratti dalle mura di Aureliano distrutte anch’esse o da altri edifici. Per questo si sono attribuiti a Teoderico restauri successivi alla sua morte e da lui mai effettuati. Nello specifico, mattoni teodericiani riutilizzati nella vecchia basilica di San Pietro provennero dal precedente restauro goto delle mura Aureliane e quindi non si può attribuire al sovrano amalo il recupero della basilica petriana, successivamente effettuato con materiali teodericiani ma non da quel re.

Se a Roma i Goti si rivelarono restauratori, in altre città furono infaticabili costruttori. Lasciarono infatti significativi monumenti a Pavia e Verona, nel Trentino, ad Abano e soprattutto a Ravenna ove Teoderico innalzò la mirabile basilica costellata di mosaici e dedicata a Gesù Cristo, più tardi denominata Sant’Apollinare Nuovo, poi elevò il battistero degli ariani e il palazzo teodericiano in seguito distrutto. Importante il monumento dedicato alla sepoltura del monarca ostrogoto.

Passando al periodo longobardo più lungo per durata ed estensione dal nord, al centro, al sud della penisola, va detto che si infittirono allora gli esempi di architettura soprattutto sacra, in quanto poche testimonianze son giunte sino a noi dei palazzi civili i quali, o sono spariti come a Spoleto, a proposito di cui si sa soltanto ove fu localizzata la residenza dei duchi non più visibile, o sono conservati solo in parte come a Benevento dove resta il palazzo ducale trasformato durante dominazioni successive.

In Italia del Nord in questo senso siamo più fortunati: Monza, Pavia, Cividale del Friuli posseggono edifici ancora largamente attestanti nella loro severità le linee costitutive dell’arte dei secoli fra il VI e l’VIII .

Dicevamo che durante l’età longobarda si moltiplicarono gli esempi di arte sacra e in merito va evidenziato che assai importante dal punto di vista culturale fu la conversione al cattolicesimo di quella popolazione romanobarbarica; infatti dal VII secolo in poi si accrebbero gli esempi di chiese, tempietti, battisteri, attestanti la fede di quella popolazione e l’impegno con cui essa ne serbò la traccia.

A Benevento, per esempio, rimane l’importante chiesa di Santa Sofia, templi altrettanto significativi troviamo a Spoleto, ovvero il tempio del Salvatore. A Monza, a Pavia restano il duomo e la chiesa di San Giovanni Battista, Verona conserva abbondanti esempi di arte sacra longobarda. Anche Cividale del Friuli, sede di un importante ducato, annovera rilievi marmorei e capitelli del VII -VIIi secolo.

A parte va ricordato il complesso di Santa Maria presso Castel Seprio, sul quale lavorò a lungo, lasciandoci pagine illuminanti sulla civiltà longobarda e sulla sua importanza artistica, Gian Piero Bognetti. Al VII secolo appartenne la monumentale chiesa di San Vittore in Ravenna, purtroppo distrutta dai bombardamenti e rifatta in modo assai discutibile e distante dai caratteri che per secoli la contraddistinsero fra i più significativi monumenti medievali ravennati.

Elementi longobardi e comunque del VII secolo sono poi nel ravennate Battistero Neoniano o degli ortodossi. Anche la pieve di San Pietro in Sylvis a Bagnacavallo presenta dal punto di vista architettonico caratteristiche che richiamano l’arte longobarda.

La chiesa di Rona presso Cesena, San Pancrazio di Russi (Ravenna), la pieve di Argenta, presso Ferrara, la pieve di San Michele di Acervoli a Sant’Arcangelo di Romagna sono altrettanti esempi non del tutto puri ma in cui la civiltà artistica longobarda ha lasciato ampie tracce di sé.

Esemplari di arte longobarda sono reperibili anche in altre città: a Modena, a Torcello ove notevole è il battistero databile con precisione intorno al 640. A Fara d’Adda, Autharis fondò una basilica fra il 584 e il 589. Nell’Alto Adige a Vico Lomaso si conservano due plutei di cui uno a croce greca.

Anche in Italia meridionale San Marco nel Siracusano, la chiesa di Nesima – sia pure dell’VIII e non del VII secolo – attestano presenze artistiche di provenienza longobardo-germanica. In qualche caso come San Salvatore di Catania, si pensa addirittura che quel complesso debba risalire al V-VI secolo e che solo successivamente – nell’VIII o IX – sia stato recuperato e adattato.

San Salvatore di Rametta nel messinese è un gioiello architettonico che, pur se non interamente del VII secolo e contenente elementi successivi, conferma come l’arte del periodo barbarico abbia lasciato un’orma indelebile. In Sardegna Santa Maria di Bonarcado in provincia di Cagliari ostenta elementi che possono assegnarsi a un’età collocabile fra il V e l’VIII secolo. San Giovanni in Sinis presenta assonanze con San Pietro di Siracusa e San Focà di Priolo.



Sappiamo che le stirpi germaniche venute in Occidente dopo la fine dell’Impero, fra il VI e l’VIII secolo, parlarono lingue fra loro differenti. Al gruppo germanico orientale si richiamarono i Vandali, gli Sciri, gli Ostrogoti, i Visigoti e i Gepidi. Al tedesco occidentale furono associati Alamanni e Longobardi, Franchi e Sassoni. Più tardi Vichinghi e Variaghi si richiamarono al tedesco settentrionale.

La popolazione romano -italica si abituò presto pertanto a sentir lingue germaniche che non comprese, ma imparò a distinguere, pur avvertendo fastidio per il frastuono e il clamore di accenti tanto difformi dai propri. Certo, tuttavia, in più di un caso termini gotici furono comunemente intesi. Si pensi in proposito a un distico anonimo che rifletté bene questa situazione di confusione cui si accoppiò tuttavia la comprensione pur forzata di parlate sino ad allora estranee:

inter eils goticum, scapia matzìa ia drincan

non audit quisquam dignos educere versus.





(fra gli evviva dei Goti e i loro mangiamo e beviamo

nessuno sa più scrivere versi degni di tal nome).



Anche il vandalico non dovette rimanere del tutto ignoto, come mostrano due versi di un carme per noi incomprensibili, ma nel IX secolo noti e capiti in area mediterranea ove i Vandali furono presenti nell’Africa romana, in Sicilia, Sardegna, in Spagna meridionale e nelle Baleari:

Dat sagetun mi seolidante

westar ubar Wentilseo dat inan wic furnam





(Questo mi dissero coloro che andavano per mar

e verso Occidente, sul mare dei Vandali, che egli è morto in battaglia!).



Ma se il goto o il vandalo, più tardi il longobardo, furono per forza di cose compresi, in quanto fu necessario entrare in rapporti con popolazioni che con gli Italici condivisero secolarmente momenti di guerra e di pace, di gioia e di dolore, diverso è il discorso relativo a quanto rimase dei suddetti idiomi nel latino prima, nell’italiano poi.

Certo va detto che se i cosiddetti barbari si acculturarono e finirono prima o dopo per assumere tratti distintivi ascrivibili alla nostra civiltà, fu vero anche il contrario, ossia che i latini non rimasero impermeabili ai valori barbarici e ciò per i Goti può evincersi dall’opera di Cassiodoro, dai Getica di Jordanes, dall’Anonimo valesiano, fonti ricche di riferimenti relativi ai rapporti fra Goti e Romani resi evidenti da una serie di prestiti di parole gote i cui esiti rimasero nella lingua latina, poi nell’italiana o in aree dialettali della nostra penisola (ciò è significativo in quanto indica che le lingue barbariche furono parlate nella vita di ogni giorno da persone non acculturate, espressesi spesso in dialetto e non in latino).

Diamo qui di seguito una serie di termini passati dal goto al latino e quindi al volgare:



bega = lite, bega

brigdil = redini, briglie

Klasco = fiasco, bottiglia

Haifsts = astio, lite

Krampa = zampa, uncino

Laubia = loggione, lubbione, capanno

Nastilo = nastro, cordone, stringa

Smaltjan = smaltire, far scorrere

Stika = stecca, bastone

Straupjan = stropicciare, soffregare

Tilon = telare, scappar via, scappare, correre

Wadjon = wadia o guadia, da cui gualdo o valdo.



Senz’altro più pronunciato, come attesta l’Historia Langobardorum di Paolo Diacono, l’influsso della cultura e della lingua longobarda nella penisola, misurabile anche in questo caso attraverso prestiti linguistici relativi a termini longobardi, estrapolati dalla vita di ogni giorno ed entrati nel latino e nel volgare della realtà cittadina, amministrativa e agricola.



Bald = audace, baldo

Balk = balcone, palco, travatura

Bastjan = imbastire, legare, allacciare

Bihroffian = baruffare, baruffa, rimproverare, accusare, inveire

Birstjan = far chiasso, berciare

Blaih = pallido, smorto, sbiadito, biacca

Faihida = diritto di vendetta privata, faida

Fnjo = soldato a piedi, fante

Fillezzan = fustigare, sferzare

Hanca = anca

Haripergo = albergo, alloggio

Hraffon = arraffare, afferrare con violenza

Klazzjan = chiazzare, macchiare, imbrattare

Knohha = nocca

List = lesto, astuzia

Melm = sabbia depositata dall’acqua, melma

Puzzja = pozzanghera, pozza

Rich = ricco

Scarrjo = sgherro

Skerzan = scherzare, dar noia

Skirmjan = riparare, proteggere, schermare, schermo

Spahhan = dividere, fendere, spaccare

Spannah = palmo, spanna

Spruzzjan = spruzzare

Staffa = predellino, staffa

Stek = bastone, piolo, stecco

Stral = freccia, strale

Straufinon = strofinare, strofinaccio

Strunz = sterco, escremento, stronzo

Stukki = stucco, corteccia, crosta

Trinkan = bere, trincare

Wadia o Guadia = pegno, promessa, scommessa

Wahtari = sguattero, guardiano

Zann = zanna, dente

Zekka = animale, zecca

Zizza = mammella.



Tali esempi comprovano che i termini longobardi entrarono nell’idioma degli “Italoromani” e investirono quotidiani aspetti della realtà e della vita. Essi ci consentono pertanto di penetrare nella sfera del contatto profondo fra Longobardi e Italoromani.

Altre parole longobarde sono poi divenute toponimi ancora oggi esistenti, un tempo designazioni di terreni, di foreste, di edifici, di fiumi e quant’altro:



Braida = pianura (Brera, Breda)

Saliz = fattoria (Sala, Sala di Ravenna, Sala Consilina)

Sundrjam = terreno padronale (Sondrio, Staffolo)

Wardò = zona di guardia (Guardia, Niguarda, Guastalla)

Waldaz = bosco di montagna (Gualdo)

Bera-laikaz = arena degli orsi (Parlascio o Perilascio).



In particolare aggiungeremo che parole di derivazione germanica – ostrogota o longobarda – si rinvengono nel lessico quotidiano in merito a queste categorie:



parti del corpo: bernoccolo, ciuffo, grinta, guancia, stinco, tetta, zazzera;

animali, caccia e attività ad essi connesse: falco, stambecco, trappola, ghermire, graffiare, sferzare, slappare (voce dialettale per leccare);

strutture dell’abitazione: balcone, pianerottolo, rampa, imposta o scuro, stamberga, stambugio, stucco;

arredi, utensileria: banco, banca, bara, barella, benda, bordone, guanciale, federa, gruccia, lesina, nappo, palla, panca, predella, scaffale, scranna, spranga, stanga, arredare, bussare, chiazzare, spruzzare, zaccherare o inzaccherare;

cucina e attività connesse con il cibo: brodo, bucato, crusca, zuppa, arrosto, arrostire, bollire, divorare, strofinare, stropicciare;

abbigliamento: banda, fazzoletto, nastro, tasca;

campagna: biga, forra, greppia, greto, melma, zolla,

acqua e navigazioni: burchiello (tipo di barca), rigagnolo, pozzanghera, schifo o scafo, tuffare, tuffo, tonfo;

armi e cavalli: bolzone, briglia, brando, elmo, fodero, sperone, spiedo, staffa;

esercito: arengo, astio, bando, gonfalone, guerra, schiera, stormo, tregua, guardare, albergare.



L’insieme dei termini qui riportati, solo una piccola parte fra i tanti che negli studi specializzati vengono proposti, pone in evidenza come fra le popolazioni degli occupanti e degli occupati si sia stabilita, quasi in ogni parte della penisola, una profonda comunicazione, confermata dal fatto che le parole rimaste nella nostra lingua sono di uso comune, ovvero quelle che lasciano ritenere che tra Germani e Romani si sia creata al di là dei ruoli e relative condizioni una situazione di contatto.

Non così accadrà invece in merito alle connessioni con il greco, anch’esse estese, ma specialmente nelle regioni meridionali e in Sicilia ove la presenza dei Bizantini rimase per secoli una realtà consolidata con la quale ci si dovette confrontare.

Tali contatti poi si estesero di preferenza a termini colti, relativi allo studio delle materie scientifiche, alla medicina, alla chimica, alla fisica, all’astrologia, all’astronomia, alla filosofia, alla matematica e alla geometria, mentre meno furono legati all’idioma rusticus o plebeius, al sermo quotidianus, per solito estraneo al legame con il greco.

Restano in proposito pochi esempi, tolti anch’essi da dialetti meridionali: crisòmmola = prugna (in dialetto napoletano), dal greco crusòs = oro; ofano = fanatico (in napoletano), dal greco fàino, apparire, presentarsi con eccessivo sussiego.

Che lingua parlassero i Longobardi in Italia non è facile precisare. Essi compresero il latino e del pari i Romani sottomessi intesero quella barbarica lingua, ma certo sembra che fino all’VIII secolo gli invasori, quando si trovarono tra loro, continuassero a parlare il germanico. Ciò emerge dal fatto che Paolo Diacono, il quale scrisse alla fine di quel secolo, registrò almeno un centinaio di parole longobarde usualmente adoperate, ma è attestato principalmente dal dialogo tra il duca friulano Fredulfo e Argait lo schuldais o rector loci, come Paolo traduce, riportato nella Historia Langobardorum.

Inoltre testimonianze isolate, riferite ad atti privati siglati da singoli notai, attestarono che anche dopo l’arrivo dei Franchi e la sconfitta dei Longobardi molti appartenenti a quel ceppo rimasero nella penisola almeno fino al Mille e continuarono a vivere e a operare in Italia e a servirsi di notai presso i quali firmarono le carte private con i loro nomi ancora palesemente longobardi. Fino al Mille inoltre rimasero in vigore soprannomi longobardi, per esempio drancus o giovane gagliardo, dungo ovvero grasso, scarnafòl o sporcaccione e simili.

Come è naturale, venuti a contatto fra loro Germani e Italici, oltre a scontrarsi con violenza, cominciarono a integrarsi scambiandosi vicendevolmente talune abitudini e finendo per assumere gli uni dagli altri usi e costumi non fortemente contrapposti come nell’età classica ai tempi di Cesare o di Tacito. In questo senso, nei secoli in cui le popolazioni barbariche furono federate e vissero ai margini dell’Impero o entro i suoi confini segnati dal limes, nacquero abitudini che modificarono le rispettive popolazioni. I Romani, ad esempio, tradizionalmente restii ad avventurarsi all’interno delle foreste da loro magicamente temute come sedi di pericoli o di esseri soprannaturali, abituati a vivere nelle città o nelle campagne gravitanti sulle zone urbane, quindi difficilmente disabitate, presero confidenza con le silvae. Le popolazioni barbariche invece si assuefecero a dimorare nei luoghi civilizzati e cominciarono a comparire anche nelle città più vicine al limes, non più considerato invalicabile.

I Germani poi, adusi a nutrirsi di vitto preferibilmente crudo, impararono a cibarsi di vivande cotte. Gli occidentali infatti riprovarono in generale l’abitudine “barbarica” di assumere alimenti crudi e poco digeribili, considerati segno di inciviltà. Simbolo di regressione e di imbarbarimento venne per esempio ritenuta dagli occidentali l’abitudine degli eremiti, che nei deserti o nelle foreste vivevano allo stato brado, si facevano crescere la barba e mangiavano frutta, radici e verdure crude. Peggio ancora furono poi considerati gli anacoreti che si nutrivano di carni e di cacciagione non cucinate, segno questo di ritorno al primitivo e di perdita della ragione.

I Germani impararono altresì a mangiare con minor voracità e a non empirsi eccessivamente la pancia, specie durante il desinare della sera, presso gli occidentali di solito più leggero, presso i barbari invece considerato come pasto principale e pertanto pesante e indigeribile.

Verso il IV-V secolo poi i Germani, fino ad allora abituati a sorbire birra, cominciarono a prendere confidenza con il vino, quando riuscirono a trovarne, e per converso i Romani usarono bevande di avena: per esempio i Visigoti portarono in Spagna la cervisia. Anche il grano da quel secolo in poi fece normalmente la sua comparsa sulle tavole barbariche e del pari si imparò a fare uso di condimenti, per esempio di latte e olio.

I Romani da parte loro appresero dai barbari il modo di stare a tavola. Durante i secoli del basso Impero e pur durante quelli denominati romanobarbarici, a Roma e in Occidente si usava ancora mangiare sui triclini, sdraiati su scranne e su soffici cuscini adagiati su un fianco, nel corso di assai prolungati banchetti, mentre la tavola da pranzo era adoperata per posarvi i cibi da consumare.

I barbari invece mangiavano in posizione eretta, seduti a tavola, su panche o – i personaggi socialmente più in vista – su più comode selle dotate di braccioli. I Romani però, a partire dall’VIII-IX secolo, presero questa nuova abitudine destinata a introdurre profondi mutamenti nel modo di concepire il pasto e nell’intera filosofia del nutrimento, resa più sbrigativa.

Pertanto la vita in comune portò pur forzatamente barbari e Romani a prendere talune usanze meno lontane fra loro e tuttavia vi furono aspetti della vita barbarica nei quali le abitudini romane non penetrarono. Spesso diverse per esempio rimasero le consuetudini funebri dei Goti: la sepoltura tradizionale di questo popolo era una semplice fossa scavata nella terra per lo più orientata secondo l’asse nord-sud. Solo più tardi, verso il IV secolo, allorché i Goti soggiornarono in Russia o nella Romània, orientarono le tombe verso est (potrebbe essere questo un primo segno di influsso cristiano o comunque di religioni mediterranee).

In Italia poi dal VI secolo i Goti presero l’abitudine di usare la sepoltura secondo la tradizione cristiana. Essi infatti cominciarono a servirsi come i Romani di tombe in muratura e coperte di lastre di pietra.

L’uso dei doni funebri persistente presso i Goti fu connesso anch’esso alla concezione pagana dell’aldilà. I defunti pertanto furono sepolti vestiti con l’abito da essi solitamente indossato accompagnati da un cospicuo corredo funebre: scudo, spada, stocco o pugnale, elmo, armatura completa insomma. I re, poi, vennero sepolti con il loro cavallo, come Alarico nel Busento. Le vesti furono accompagnate inoltre da gioielli, da profumi e oggetti connessi al grado sociale del defunto.

Tutto insomma fa ritenere che i Goti pensassero che i morti continuassero un’esistenza immutata rispetto a quella condotta da vivi.

Appena giunti in Italia i Goti smisero di lasciare nelle tombe cibo e bevande, mentre vi sistemarono preferibilmente oggetti facenti parte dell’abbigliamento del defunto.

Molto poco informati siamo sugli abiti usualmente indossati da donne e uomini. Le donne comunque dovettero portare vestiti a scollo rotondo a un sol pezzo, corredati di fibule, collane, bracciali, bottoni di metallo o di altra sostanza. Sopra il vestito esse mettevano il mantello. Nei periodi freddi usavano pellicce.

Gli uomini indossavano di preferenza pesanti armature, tuniche più o meno lunghe, a seconda dell’età e della condizione sociale e, quasi sempre, furono ritratti come guerrieri. Anch’essi nei periodi invernali, soprattutto nei paesi più freddi, facevano uso di rudimentali pellicce.

Come per i Goti anche per i Longobardi abbiamo poche indicazioni relative ai loro abiti. Quelli femminili erano comunque composti di più pezzi e quindi diversi e più complessi rispetto a quelli a un sol pezzo di foggia gotica.

L’abito femminile longobardo constava di vestito, blusa, gonna, sottoveste e mantello. La qualità delle stoffe era poco raffinata e pesante. I vestiti erano completati da fibule e cinture quasi sempre metalliche. Le donne appartenenti a condizione sociale agiata avevano cinture e fibule in argento e oro nonché gioielli di buona fattura, anch’essi conservati nei vari complessi funerari giunti sino a noi.

Presso i Longobardi la moda maschile riguardò soprattutto i combattenti. Gli uomini vestiti da guerrieri portarono corazze e gambali, elmi e cimieri, con ampi scudi, pesanti spade, stocchi e mazze ferrate. Le cinture furono sempre in ferro come si conveniva a soldati. I capelli lunghi, specialmente per gli uomini che ne fecero un elemento di forza e di vigore fisico, vennero intrecciati con nastri colorati. Lunghe anche le barbe che dettero, se dobbiamo dar retta alla leggenda, anche il nome a quella popolazione, giacché il termine longa barba successivamente corrotto si trasformò in Longobardi. V ’è tuttavia chi ritiene che Longobardi è semplicemente la lettura del germanico Langa Bard fatta da parte dei burocrati romano-bizantini.

Una volta convertitisi alla religione cattolica donne e uomini longobardi non fecero mistero delle nuove loro credenze religiose. Infatti portarono croci vistose cucite sui loro abiti o spesso al collo e nei gioielli incisero monogrammi e figure tolte dall’iconografia ecclesiastica.



Come è facile notare a questo punto, le terre che formarono la parte occidentale del grande Impero romano , a partire dal momento in cui gli Unni misero piede in Europa e sino alla fine dell’età longobarda, furono sottoposte a un generale rivolgimento e a trasformazioni rapide e profonde, dando luogo a un periodo interessante e importante. Mai prima e mai dopo di allora tante e tanto forti popolazioni dilagarono dall’Oriente verso l’Europa, vuoi dall’Asia, vuoi dall’Africa e mai si generarono tanto squassanti sommovimenti.

Nell’esaminare tale epoca significativa e drammatica gli storici si sono ripetutamente domandati se la situazione generatasi durante e dopo le invasioni potesse considerarsi nuova rispetto a quella da cui si presero le mosse prima che i mutamenti si susseguissero, e mentre a volte si sono volute considerare originali la situazione dell’arrivo dei barbari nel VI -VIII secolo e la formazione di nuove condizioni e valori, talaltra si è ritenuto che – a parte le guerre, le privazioni, le trasmigrazioni di popoli, la cancellazione di precedenti Stati e la creazione di soggetti politici nuovi – per solito le condizioni dell’Occidente non fossero troppo radicalmente mutate rispetto a quelle dell’età antica.

Henri Pirenne soprattutto considerò i secoli dal IV all’VIII come la continuazione e il più o meno contrastato esaurimento dell’antico Impero romano , mentre a suo avviso la nuova età nacque più tardi dall’incontro tra l’originale e potente civiltà araba e l’Impero carolingio: così il Medioevo vide la luce solo nel momento dell’incontro-scontro fra Maometto e Carlo Magno.

Non è questo invero il luogo per riprendere discussioni così complesse altrimenti e con diverso impegno già fatte nel corso di quasi tutto lo scorso secolo. Ma a prescindere dalle valutazioni che possono mutare, anche perché è difficile stabilire con esattezza quando un’età storica cominci o finisca, va detto che seppure durante il periodo delle grandi invasioni barbariche non poté considerarsi del tutto sbocciato il Medioevo, è proprio nei secoli fra il VI e l’VIII e nei profondi conflitti determinatisi, in certo senso epocali, che si posero le salde premesse per l’età media.

E va pure aggiunto che nel trapasso fra antico e medievale, nacque una società con caratteristiche peculiari, in qualche modo autonoma che dette origine a un periodo breve ma intenso dominato da peculiari caratteristiche, ossia all’età definita romanobarbarica, non più civiltà antica e non ancora del tutto Medioevo, ma partecipe dell’una e dell’altra epoca e volta a preparare le situazioni originali che produssero successive e differenti sistemazioni politico-sociali e culturali.

Fu questa inoltre l’epoca in cui si affermò e trionfò definitivamente la religione cristiana e si organizzò la Chiesa universale. Il cristianesimo poi costituì il fatto nuovo e sconcertante del periodo intercorso fra la caduta dell’Impero romano e la creazione degli assetti politici propri dell’VIII-IX secolo. La nuova fede dette vita a una metànoia, a uno sconvolgimento diverso rispetto a quello determinato dall’ingresso dei popoli romanobarbarici nella storia, ma altrettanto e più ancora destinato a mutare metodi e valori, finalità e princìpi di vita, sconvolgimento che rese diverso, quindi vanificò l’Impero. Fu d’altronde proprio lo stesso Cristianesimo che cambiò e finì per dominare le orde barbariche che, attraverso l’acquisizione della confessione ariana, si prepararono, nello spazio di poco più di un secolo, a passare al cattolicesimo romano e quindi a porsi sullo stesso piano di tutti gli altri aderenti al simbolo niceno.

Trasformazioni spirituali e trasformazioni politico-militari, economicosociali e culturali dettero dunque vita in quei secoli a una sorta di totale rivoluzione che possiamo denominare come vogliamo ma che comunque si verificò e cagionò risultati durevoli e sconvolgenti.

Certo dunque si deve riconoscere che quasi mai prima e dopo si assistette a tanto grandi e radicali rivolgimenti e però si deve anche ammettere che proprio allora si posero le fondamenta oltre che del Medioevo del mondo moderno.

Anche il sommario esame di una carta geografica riferita a quel tempo ci fa pervenire a tal conclusione. Proprio in quei secoli infatti si gettarono le basi per la nascita dei paesi che dettero luogo alla successiva Europa politica e allora si crearono leggi e istituti giuridici in seguito modificati e volti a generare un diverso assetto civile e sociale. Fu quella l’epoca in cui le posizioni occupate tanto a Occidente quanto a Oriente dai popoli conquistatori dell’Europa si consolidarono, tanto che a distanza di più di mille e cinquecento anni poco esse si sono spostate e variate. La Francia, il mondo iberico, l’Inghilterra cominciarono allora a prendere corpo. Qualche tempo più tardi l’Africa del Nord e il Medio Oriente formarono il blocco arabo che i primi discepoli di Maometto potenziarono nel VII secolo, quando in Occidente si consumò la lotta fra Germani e Romani.

In quell’epoca, come dicevamo, si affermò la nuova religione divenuta presto elemento unificante di Germani e Romani. Nacquero nuove lingue, nuove scritture, un nuovo modo di vivere e imparare.

Ecco pertanto che così considerata l’età barbarica, pur senza perdere le caratteristiche che la dominarono, ossia quelle della lotta senza quartiere per l’affermazione di nuove religioni, nuovi regni e condizioni di vita, diventò un originale crogiuolo in cui vecchio e nuovo si fusero, tutto si rimescolò e in qualche modo si ricreò. Così mondo primitivo e mondo civile, barbarico e romano , germanico e greco si contrastarono e poi si incontrarono per realizzare qualcosa di totalmente inedito e di molto più vicino a noi, che ancora ci riguarda e ci appartiene.

Letta in tal modo l’età dal IV all’VIII secolo cessa di essere solo l’età della barbarie, per trasformarsi in un atelier ove si foggia la nuova civiltà romanobarbarica e poi la medievale.





III . STORIA DELLA CHIESA



Alla morte di Gesù, nella comunità apostolica gerosolimitana si consolidò il triumvirato rappresentato da Pietro, Giovanni e Giacomo il Giusto, la cui autorevolezza presto si impose sui cristiani della Gentilità. Essi infatti apparvero portavoce del gruppo dei dodici considerati quali capi dei credenti in Cristo. Pietro inoltre, dopo la resurrezione, venne, tra tutti, incaricato dal Maestro di «pascere gli agnelli e le pecore» del futuro gregge.

In occasione della Pentecoste poi, gli apostoli riuniti nel cenacolo sentirono posarsi su di loro lo Spirito Santo. In quello stesso giorno in Gerusalemme convennero persone di diverse nazionalità e circa tremila fedeli entrarono nel tempio. Essi non furono fondatori di Chiese ma missionari e la loro azione gettò poi il seme evangelico nel mondo romano.

Nella Chiesa primitiva gli apostoli furono riconosciuti come testimoni di Cristo, nonché guide spirituali e amministratori della comunità.

I primi nuclei di fedeli formarono subito le assemblee o ecclesiae da cui il nome di chiesa, conferito al luogo ove essi si incontrarono. Durante le assemblee collettive cominciarono a leggersi e a commentarsi i testi sacri, si celebrarono i riti, ma si assisterono pure i più bisoGnosi, gli infermi e quanti risultavano abbandonati, attingendo a una cassa comune costituita da donazioni e lasciti di defunti.

Crebbero intanto il numero degli aderenti e le necessità dell’organizzazione. Gli apostoli, non potendo dedicare – a detrimento della preghiera, della meditazione e della predicazione – tutto il loro tempo al servizio della comunità, ovviarono a tale carenza, facendo scegliere dal popolo cristiano sette diaconi di origine greca, detti perciò Ellenisti, cui venne dato l’incarico di amministrare i beni comunitari.

Inoltre furono subito designate le diaconesse, le quali furono consacrate alla cura degli ammalati, dei poveri e all’educazione dei bambini. Ai diaconi venne affidata la predicazione e due fra gli altri, Stefano e Filippo, assunsero una parte importante, sebbene la loro attività risultasse subordinata a quella degli apostoli, in quanto non testimoni di Gesù.

Stefano, il primo e il più noto dei sette, si pronunciò presto contro il tempio di Gerusalemme da lui considerato idolatra e accusò i Giudei di disubbidire alla Legge. Pertanto, l’esistenza di un gruppo che, nonostante l’Osservanza delle prescrizioni generali ne ebbe anche delle proprie e finì per distinguersi dagli altri come espositore di autonome e diverse dottrine, destò presto sospetti e ostilità fra le autorità costituite le quali dapprima con minacce, poi con la violenza tentarono di ridurre al silenzio i propagatori della nuova fede, volti ad annunziare la resurrezione di Gesù e il compimento delle profezie.

Questa predicazione però, continuata egualmente e senza sosta, nonostante le proibizioni, suscitò quasi subito l’opposizione più decisa dei sommi sacerdoti e dei sospettosi scribi. Stefano così fu processato e lapidato, divenendo la prima vittima di una persecuzione proseguita fino alla morte di Agrippa.

Tale vessazione ebbe pertanto di mira gli Ellenisti ma minacciò anche gli apostoli ai quali venne imposto di non parlare e di non insegnare nel nome di Gesù, poiché con la loro predicazione suscitavano imbarazzo e perplessità di ordine politico, imbarazzo e perplessità di cui invece i Sadducei credevano di essersi liberati con la morte del Cristo, sacrificato per precostituire in certo modo una base di maggior credibilità alla comunità ebraica.

Le prime persecuzioni, disperdendo nel loro insieme gli Ellenisti, propagarono però, nonostante tutto, egualmente il cristianesimo, tanto che il diacono Filippo poté recarsi a predicare in Samaria e a Cesarea e Pietro battezzò il centurione romanoCornelio. Da allora il cristianesimo fu divulgato oltre la Giudea ove restarono in permanente attività numerosi Ellenisti.

In Antiochia poi i credenti in Cristo furono per la prima volta chiamati cristiani, fatto questo di grande importanza non solo in quanto mostra che essi riconobbero subito in Gesù il Messia, ma anche per la forma stessa di quell’appellativo la cui terminazione latina anziché greca indicò il primo pieno successo della propaganda cristiana, presto diffusasi molto probabilmente in un ambiente in cui si usò e si parlò la lingua latina, ambiente provvisto dunque di ufficialità.

Da allora anzi Antiochia diventò il centro del proselitismo cristiano nel mondo romano-Ellenistico e San Pietro ne fu fatto vescovo.

La diffusione del Vangelo tra i gentili avvenne poi, pur nella stessa Antiochia, tramite Paolo di Tarso, dapprima fanatico persecutore dei cristiani per conto del Sinedrio, poi eccezionale “seminatore” del Verbo. A lui infatti risalirono i fondamenti della dottrina cristologica e di quella soteriologica: la prima relativa a Cristo e la seconda alla questione della salvezza. L’universalismo cristiano ebbe anzi chiaro inizio con San Paolo e con lui il sacramento dell’Eucarestia e la crocifissione si configurarono quali elementi fondamentali, operanti non solo per gli Ebrei ma per tutti gli uomini di ogni razza, lingua e credo sociale. Perciò Paolo passò alla storia come l’apostolo delle genti.

Egli poi delineò con chiarezza la cosiddetta triade delle funzioni ecclesiastiche maggiori: gli apostoli o messaggeri di Cristo, i profeti, volti a parlare in modo del tutto intelligibile e i didàskaloi, ossia gli insegnanti di religione. Al di là degli apostoli delle Chiese paoline, il primato apostolico di Paolo fu del tutto preciso.

Egli riguardo alla sua comunità svolse il ruolo che i Dodici e Giacomo ebbero in Palestina. Da ogni comunità l’evangelizzatore, dopo averla fondata e inizialmente presieduta, si allontanò per proseguire altrove la propria missione, lasciando al suo posto un incaricato del governo della Chiesa con cui egli restò in contatto. Così il ricordo del “governatore” Filippo e delle figlie profetesse si conservò caro in Frigia; in Efeso, in Antiochia, a Cesarea e a Roma fu sacro quello di Pietro.

In merito ai dirigenti ecclesiastici le fonti parlano di anziani – presbiteri – ispettori o sovrintendenti, vescovi o supervisori.

I presbiteri furono i più anziani e i notabili delle comunità, i ministri delle funzioni liturgiche e gerarchiche, per mezzo delle quali essi conferirono grazie spirituali o carismi.

All’inizio la distinzione non fu del tutto chiara: Luca parlò infatti di presbiteri, laddove Paolo sottolineò la funzione degli episcopi. Finché rimase in vita Paolo non esisté altro vescovo all’infuori di lui e dei suoi personali delegati. Le Chiese paoline e quelle di Gerusalemme furono rette da un consiglio di dignitari, chiamati in modo alternativo presbiteri o episcopi, sotto la solidale sorveglianza del fondatore e dei suoi sostituti, Tito e Timoteo, che ordinarono diaconi e preti.

Lentamente il governo delle Chiese fu affidato a un capo o primus inter pares del collegio presbiteriale coadiuvato dai diaconi, ovvero a un vescovo riconosciuto come il rappresentante di Cristo, il garante dell’ortodossia cui preti e diaconi furono liberamente sottoposti.

Le lettere di sant’Ignazio di Antiochia alle Chiese d’Asia palesarono nelle prime comunità l’esigenza e l’esistenza di un gruppo di presbiteri o diaconi, con alla testa un solo episcopo o vescovo: è questo il punto di partenza dell’episcopato monarchico dalla metà del II secolo diffusosi largamente in Siria e in Asia Minore, poi gradualmente in tutta la cristianità.

All’inizio, il vescovo fu l’unico a celebrare l’Eucarestia, il solo detentore dei veri beni sacerdotali. Con il moltiplicarsi delle comunità una parte delle sue funzioni passò invece ai presbiteri, quindi egli rimase solo nelle comunità importanti e fu designato su proposta del clero della città episcopale. Il popolo poi ne confermò la scelta, mentre la consacrazione avvenne ad opera di un presule già in funzione.

Le sedi episcopali non ebbero tutte eguale autorità e prestigio. Alcune collocate in centri pur meno importanti detennero una precisa preminenza. Particolarmente significativi furono i presuli di Antiochia, di Gerusalemme e di Costantinopoli. Il rango più alto in assoluto fu presto invocato dal vescovo di Roma, in quanto residente nella capitale tradizionale dell’Impero, ma soprattutto perché la Romana Ecclesia, centro del mondo ellenistico-latino, ebbe con sé dagli inizi Pietro e Paolo e fu detta apostolica.

Tuttavia, in principio il primato del capo spirituale dell’Urbe, in quanto successore di Pietro, ebbe solo valore onorifico senza che ciò ledesse la parità dei vari presuli consideratisi successori degli apostoli. Così nel canone niceno del 325, onde mantenere una situazione non squilibrata a favore di Roma, si conferì consistenza anche alle sedi di Gerusalemme, Antiochia e Alessandria.

Fra il I e il III Concilio ecumenico si determinò l’ascesa di Costantinopoli, dal 330 nuova capitale dell’Impero e destinata a diventare la “seconda Roma”. Anche la scelta teodosiana di tenere a Costantinopoli il II Concilio ecumenico ebbe come risultato quello di accrescere il prestigio della sua sede vescovile in rapporto a quelle di Antiochia e di Alessandria. Il III canone conciliare dichiarò infatti che spettava al pastore costantinopolitano il primato d’onore dopo quello di Roma.

Con il sinodo romanodel 382 d’altra parte, papa Damaso i approfondì con cura il concetto di primato apostolico dell’Urbe in quanto città prediletta da Pietro e da Paolo e capitale più antica dell’Impero: di qui l’incipiente conflitto fra il metropolita costantinopolitano e quello romano, presto divenuto papa.

Alla fine del IV secolo così, nel centro dell’Occidente, Roma restò la metropoli ecclesiastica dell’Italia e soprattutto il polo preferenziale della cristianità, mentre i “pontefici” romani esercitarono già da allora, anche fuori d’Italia, regolare e tradizionale autorità. Il Concilio di Calcedonia del 451 aggiunse anche a Costantinopoli definita, come già detto, la seconda Roma, la supremazia sulle province d’Asia, Ponto e Tracia. Ma se Roma, come si è detto, alla fine del IV secolo spiccò fra le altre città dell’Occidente e, in qualche modo, pur fra quelle orientali ciò si dovette in buona parte agli sforzi di papa Damaso il quale, con speciale premura ricercò e mise in valore le tombe dei martiri, fra le quali molte giacevano dimenticate e fatiscenti, e si dovette altresì alla sollecitudine con cui egli le arricchì di iscrizioni in versi (per quel papa lavorò l’incisore Furio Dionisio Filocalo). Con pari lena poi Damaso si dette alla raccolta delle lettere e delle testimonianze dei primi papi, da lui ordinate nella prima sede dell’Archivio della Chiesa, situato presso la basilica, ora consacrata con il suo nome e annessa al palazzo della Cancelleria, vicino al Campo dei Fiori.



Agli inizi le riunioni cristiane si tennero in abitazioni private di fedeli benestanti, ma dai primi decenni del III secolo si formarono attraverso acquisti e donazioni le prime proprietà ecclesiastiche comprendenti luoghi di culto e cimiteri o catacombe. Un esemplare di edificio di culto precostantiniano fu la famosa chiesa di Dura Europos sull’Eufrate, collocata all’interno di un’abitazione privata. Alla chiesa-casa poi, gradualmente si sostituì la costruzione di quella a pianta basilicale, di tipo uniforme, modellata sugli schemi dell’architettura romana divenuta peculiare della prima architettura cristiana.

L’arte figurativa procedette parallelamente all’edificazione di chiese e alla sistemazione di necropoli sotterranee. A Roma, per esempio, si ebbero catacombe e cemeteria importanti e ben conservati, quali quello di San Callisto, San Sebastiano, Santa Costanza, Santa Priscilla, Sant’Agnese. Il cemeterium Cornelium, collegato alla basilica petriana, fu poi tra i primi e più autorevoli luoghi di culto mortuario.

Fin verso la fine del III secolo il cristianesimo si diffuse più nelle province imperiali greche che in quelle latine e ciò in quanto le sue origini furono orientali, e di lingua greca risultarono in gran parte i suoi primi missionari. Stessa situazione si riscontrò poi nel IV secolo: infatti si ebbero fin da allora aree come l’italiana e l’africana ove il cristianesimo conobbe vasta e compatta diffusione, mentre terre estese e importanti come la Gallia e la Spagna furono in molte pur importanti città prive di vescovi. In Oriente inoltre l’opposizione pagana non costituì una forza politica ben salda ma, al contrario, apparve male organizzata e poco efficace.

I maggiori esponenti pagani furono spesso professori e roccheforti del paganesimo rimasero solo le istituzioni culturali. In Occidente invece il cristianesimo tentò la diffusione nei ceti più alti, ma incontrò ostacoli poiché le antiche famiglie si mantennero spesso fedeli alla religione tradizionale, sino alla fine del IV secolo. Così, fra la maggior parte dei suoi seguaci figurarono, all’inizio, persone di basso ceto e di scarsa cultura, poiché gli uomini più colti non accettarono con facilità la nuova fede. I senatori, ad esempio, si considerarono depositari dell’antica tradizione pagana e per loro fu difficile rifiutare gli dèi per abbracciare Cristo.

La forza del cristianesimo risiedette dunque in prevalenza nei bassi e medi ceti delle città, fra la grande massa dei derelitti e degli emarginati ben disposti ad accogliere il contenuto rivoluzionario della “buona novella” nonché la sua accattivante dottrina della carità, dell’amore e della fratellanza universale.

Nell’agape fraterna, si disse infatti giustamente, lo schiavo dimenticò le proprie catene, divenne pari al ricco proprietario che lo sfruttava; gli strati dei derelitti trovarono nell’opera assistenziale della Chiesa conforto e alimento. Gli animi più accesi poterono anche intravedere nella comunione dei beni, conquista dell’età apostolica, la promessa e l’avvio di una radicale trasformazione sociale.

Tuttavia il cristianesimo anche in Occidente non fu solo la religione dei poveri e sin dalle origini penetrò anche nelle classi colte e ricche. Un testo tipico del profetismo cristiano, Il pastore di Erma, di non facile datazione ma cronologicamente posto in genere nell’età di Domiziano, attestò in Roma l’esistenza di cristiani anche facoltosi. L’unificazione di buona parte del mondo antico entro il vecchio Impero favorì poi un’ampia circolazione di idee e costituì una sorta di cornice provvidenziale entro cui il nuovo credo si diffuse, preparando regioni e terre fra loro molto lontane ad accogliere la medesima esperienza religiosa.

La “buona novella” corse così per il mondo romanoin un momento favorevole: la restaurazione della tradizionale religione romana voluta da Augusto si pose infatti contro lo spirito dei tempi, più aperti verso le ideologie misteriche, escatologiche e soteriologiche e quindi non passò molto tempo che si intensificò il processo di orientalizzazione della civiltà romana. Tutto ciò dunque rese propizia quell’epoca per la prima diffusione del cristianesimo. Lo spirito di tolleranza tipico di Roma nei confronti delle diverse credenze fece poi sì che la predicazione dei primi cristiani venisse accolta con indifferenza ma senza ostilità, anche perché essa nell’immaginario comune non si distinse in maniera sostanziale, per lo meno in un primo momento, da altri culti medio-orientali come quello di Mitra e dell’ebraismo.

Per quanto particolarmente riguarda la religione mitraica (diffusasi in Oriente nel IV secolo a.C. e giunta in Occidente con il I secolo, ma che conobbe un momento di affermazione nel III -iv secolo d.C., quando Diocleziano dedicò un santuario al Sole in Carnuntum, sul Danubio) bisogna dire che essa ebbe qualche connessione, agli inizi, con il cristianesimo. Infatti templi mitraici e cristiani sotterranei trovarono non di rado pari collocazione.

Tuttavia, dopo un iniziale periodo pacifico, si generò un deterioramento nei rapporti fra cristianesimo e Impero, dovuto a fattori diversi: per Roma infatti la religione fu tradizionale prerogativa dello stato e risultò inconcepibile separare la dimensione sacra dalla politica, formando entrambe una sorta di unicum. Sacrificare agli imperatori fu, ad esempio, per i Quiriti una pratica di religiosità e di obbedienza politica e anzitutto una consuetudine di accettazione dell’autorità costituita; rifiutare tali sacrifici al contrario fu inteso come atto sovversivo nei confronti dell’Impero.

I cristiani invece rivendicarono la completa autonomia della sfera spirituale dalla compagine statale, ma la sottrazione della religione alle competenze imperiali aprì la strada alla possibile disobbedienza civile. La concezione romana e la cristiana furono perciò fra loro inconciliabili e l’ampio spazio lasciato dai cristiani alla coscienza divenne presto motivo di grave attrito.

Il carattere innovativo del messaggio cristiano e il contenuto delle beatitudini determinarono poi una profonda incomprensione con il mondo culturale tradizionale. I temi della predicazione del Cristo, il cui fine apparve quello di far comprendere all’uomo la vera ragione della sua esistenza, ossia la conquista del regno dei cieli, e inoltre la forte rivendicazione egualitaria specialmente nei primi secoli propugnata, nonché l’impegno fortemente solidaristico non si inserirono per nulla negli schemi mentali del tempo e ciò rese quasi impossibile per i pagani intendere lo spirito del nuovo credo, interpretato secondo schemi politico-rivoluzionari e pertanto ritenuto pericolosamente sovvertitore di cuori e di costumi.

Il cristianesimo quindi, percepito dall’Impero in modo ambiguo e confuso, fu visto come un corpo estraneo alla società e poco affidabile. Ad esso ci si riferì allora non come a una semplice religione ma come a una pericolosa superstizione e secondo un imperatore filosofo come Marco Aurelio addirittura come a una sorta di incomprensibile fanatismo.

I cristiani dunque furono accusati di ateismo, in quanto non disponibili ad accettare le divinità riconosciute nell’Impero, e di scarso patriottismo comprovato dal rifiuto di compiere sacrifici in onore dell’imperatore, accusa quest’ultima che in determinati momenti della vita di Roma giustificò precisi provvedimenti repressivi e persecutori.

I contrasti fra Impero e cristiani si accentuarono poi quando gli imperatori, come Nerone e Domiziano, diedero al loro governo un’impronta autocratica. La persecuzione fu altresì esasperata allorché l’Impero medesimo si sentì minacciato da pericoli esterni e nell’intento di neutralizzare ogni tendenza disgregatrice consolidò la compattezza dell’organismo statale: ciò in particolare si verificò verso il 167 con Marco Aurelio, che volle rinvigorire i culti pagani, onde ottenere la protezione divina contro le invasioni dei barbari penetrati fin nella pianura padana.

Già in precedenza però l’imperatore Claudio aveva ordinato l’espulsione degli Ebrei da Roma tuttavia non è sicuro che tal progetto rientrasse nell’ambito delle persecuzioni anticristiane, pur se all’epoca l’autorità non distinse ancora con certezza i cristiani dai Giudei, quindi colpendo questi ultimi si raggiunsero in qualche modo anche i fedeli di Cristo.

Sappiamo inoltre che Claudio – a riferirlo furono Tacito nei suoi Annali, e Suetonio nelle Vite dei Cesari – cacciò i Giudei da Roma in quanto provocarono tumulti impulsore Chresto, ovvero indottivi da Cristo di cui essi non sarebbero stati seguaci, ed è probabile pertanto che la predicazione cristiana provocasse già in quegli anni tra gli Ebrei romani varie intemperanze e che Claudio dunque, pur non distinguendo sino in fondo fra cristiani e Giudei, emanasse un ordine di espulsione nei confronti di tutti coloro che considerò responsabili di turbare la quiete dell’Urbe.

Le prime reazioni anticristiane nacquero dunque più dall’ostilità popolare, probabilmente sorta nel medesimo ambito israelitico, che da una cosciente e organizzata volontà politica.

Problema più complesso invece assunse la persecuzione neroniana seguita all’incendio di Roma del luglio 64, che una perdurante tradizione ha suggellato al ricordo popolare, che aggrega ad essa anche il contemporaneo supplizio degli apostoli Pietro e Paolo.

Le principali fonti cristiane sono in proposito la lettera ai Corinzi di Clemente romanoe un noto passo degli Annali di Tacito, il quale descrisse le rovine dell’incendio che per sei giorni divorò Roma distruggendone gran parte, mentre Nerone si trovava ad Anzio. Nel popolo – scrisse Tacito – si accreditarono presto voci indicanti il responsabile della sciagura nell’imperatore che, per allontanare da sé tali insinuazioni, cercò di gettare la colpa sui cristiani, odiati dal popolo per le scelleratezze che si imputavano loro. Perciò gli aderenti a tale setta furono imprigionati e sottoposti a raffinate torture e, una volta denunciati dai loro compagni di fede o da altri Romani che li odiavano, furono condannati a morire come rei, non tanto per i delitti connessi all’incendio, quanto perché considerati nemici del genere umano.

Come capro espiatorio di quel rovinoso incendio dunque furono scelti i seguaci di Cristo in quanto attorno a loro aleggiavano pericolosi pregiudizi e quindi essi poterono essere facilmente colpevolizzati. L’accusa poi di nemici del genere umano si spiegò con il loro rifiuto di propiziarsi gli dèi con i consueti sacrifici onde por fine alle sventure che avevano colpito la città. Il parere estremamente negativo degli intellettuali contro gli aderenti a gruppi ebraico-cristiani completò l’opera e giustificò la persecuzione.

Tra le violente repressioni postneroniane ricordiamo quella dell’anno 95, dovuta a Domiziano, che fu la prima organizzata esplicitamente contro i cristiani e destinata pertanto a darci la dimostrazione di quanto la loro religione negli ultimi decenni del i secolo fosse penetrata profondamente in Roma.

Tuttavia in tale periodo e durante i primi due secoli, se non si accredita la tradizione dell’Institutum neronianum ovvero di una legge promulgata da Nerone, il cui fine sarebbe stato quello di estirpare la fede cristiana, le repressioni furono locali e si attuarono nel disinteresse dell’Impero nei confronti della nuova religione e sulla base del ricorso al consueto potere di coercitio rivolto contro i violatori dell’ordine pubblico.

In ogni modo, il suddetto instrumentum non doveva ancora esistere, altrimenti all’epoca di Traiano non si sarebbe creata una nuova e apposita legislazione anticristiana come è confermato dal rescritto di Traiano in risposta alle dubbiose richieste di Plinio il Giovane il quale, posto di fronte al problema di quanti aderivano al nuovo credo, decise di chiedere disposizioni all’imperatore.

Plinio domandò se fosse da considerarsi reato il cristianesimo e lo fossero le turpitudini connesse con quel nome. Sottolineò poi di non aver mai assistito a processi contro i cristiani, quindi volle sapere se essi dovessero essere trattati diversamente a seconda dell’età o del sesso, se fosse opportuno perdonare i pentiti, se non dovesse giovare il pentimento a chi un tempo si fosse macchiato di quella colpa o se infine andassero puniti soltanto i reati da loro concretamente commessi.

La risposta di Traiano fu ambigua: non bisognava – sentenziò quest’ultimo – appositamente ricercare i cristiani, ma punirli solo se qualcuno li avesse denunciati. Tuttavia il perdono avrebbe potuto essere concesso a chi avesse abiurato la propria fede, accettando di sacrificare agli dèi. Quanto ai libelli di accusa anonimi essi non dovevano essere presi in considerazione. Ciò stette a significare pertanto che il cristianesimo andava stroncato solo in alcuni casi e Traiano fornì a Plinio, più che una legislazione ancora inesistente, un codice di saggio comportamento.

Con Marco Aurelio invece la condizione cristiana si fece più dura e con l’anno 178 si ebbe a Lione una delle più sanguinose persecuzioni della storia. La situazione si modificò più tardi radicalmente con la prima metà del III secolo, allorché fu chiaro l’intento imperiale di servirsi delle repressioni per sconvolgere e distruggere dalle fondamenta la Chiesa cristiana in quanto tale.

Le persecuzioni successive ebbero quindi il fine precipuo di eliminare del tutto il cristianesimo all’interno dei confini imperiali. Le pressioni dei barbari si fecero allora sempre più forti e gli Augusti ritennero di poterle respingere guadagnandosi il favore degli dèi; di qui il ritorno a un conservatorismo religioso di antico stampo. Tali principi reazionari scatenarono pertanto gravi persecuzioni durate sino agli inizi del IV secolo. Nella prima metà del III secolo inoltre si ebbe un editto di Settimio Severo del 202, inteso a vietare il proselitismo religioso, accomunando in un unico diniego ebrei e cristiani.

Più tardi Massimino il Trace perseguitò i capi della gerarchia ecclesiastica per ostacolare il proselitismo e la predicazione. Decio poi, nel 250, emise il primo editto di persecuzione generale, esteso a tutti i cristiani obbligati a scegliere tra la morte e l’abiura. La breve persecuzione, cessata con la scomparsa di Decio, fu concentrata a Roma, ove fu ucciso il vescovo Fabiano, in Egitto, in Africa, in Asia e fu accompagnata da tumulti popolari, ma non ebbe risultato positivo.

Altri imperatori in diverso contesto la ripresero e particolarmente sanguinosa fu quella di Valeriano (257-258), ispirata dal ministro Macriano, fanatico seguace del misticismo pagano. Sotto i colpi di Valeriano perirono a Roma il vescovo Sisto II , in Africa Cipriano, in Egitto Dionigi Alessandrino e in Spagna il vescovo di Tarragona. La morte dell’imperatore pose fine allo scempio. Gallieno infine restituì ai cristiani i luoghi di culto ed emanò un primo editto di tolleranza che dichiarò il cristianesimo religio licita. Tale editto conferì alla Chiesa un periodo di pace quasi ininterrotto dal 260 sino all’inizio del IV secolo, ossia al 303, periodo denominato della piccola pace della Chiesa.

Vennero allora aperti numerosi templi – cosa che attestò fino a qual punto i cristiani si considerassero usciti dalle persecuzioni – quand’ecco Diocleziano scatenare l’ultima, forse più violenta repressione, poiché i seguaci di Cristo, considerati come uno “stato nello stato” allora rafforzatosi e generalmente estesosi, furono ritenuti in pieno contrasto con la teoria dioclezianea che non tollerò organismi sfuggenti al controllo imperiale. Le violenze anticristiane, come pare, furono considerevoli in Occidente sino al 305, ma soprattutto in Oriente dove governarono più direttamente Diocleziano e Gallieno i quali, soprattutto nel 303-304 e poi sino al 311, portarono a una sistematica soppressione dei nuovi credenti e alla confisca dei loro beni, dei libri sacri e di tutta l’oggettistica di culto.

Soltanto in punto di morte Gallieno emanò un editto di tolleranza valso a certificare il complessivo insuccesso della persecuzione che, seminando paura, lutti e stragi ottenne, contrariamente alle aspettative, il rafforzamento del cristianesimo cementato dal sangue dei martiri.

Ricerche recenti hanno voluto dimostrare che il numero delle vittime delle repressioni, persino delle ultime, fu tutto sommato piuttosto basso in Occidente e di modeste proporzioni anche in Oriente e ciò può avere qualche fondamento, pur se sembra non sino in fondo credibile che in quasi un decennio di stragi attestate specialmente nelle regioni orientali, si siano avute solo poche migliaia di morti. A questo proposito poi si deve precisare che è molto difficile raccogliere in questo senso notizie attendibili poiché mancano certificati di decesso e fonti che comprovino il numero effettivo dei processi e delle esecuzioni.

È prudente pertanto non esagerare in nessun senso le conclusioni, ma ` certo le persecuzioni vi furono e il risultato fu inversamente proporzionale a quanto sperato in ambito imperiale.



Con Costantino, terminate le persecuzioni, il cristianesimo cessò di essere un movimento clandestino e, dapprima riconosciuto ufficialmente – sino ad allora era stato perseguitato o magnanimamente tollerato – venne ben più tardi assunto come religione di stato. A tutto ciò fu legato il nome di questo imperatore i cui rapporti con la Chiesa apparvero complessi e articolati su piani differenti: quello politico e quindi pubblico e quello relativo alle convinzioni personali del sovrano.

Taluni storici considerarono infatti Costantino un politico puro, altri lo videro come un sincretista, altri infine ne fecero un cristiano convinto già dal 313, ovvero dall’anno della battaglia di Ponte Milvio, a Saxa Rubra.

Il suo nome venne comunque connesso all’editto di tolleranza di Milano del 313, con il quale cessarono le persecuzioni.

Secondo la tradizione il vincitore di Ponte Milvio e Licinio, incontratisi in Milano in occasione del matrimonio di quest’ultimo con la sorella di Costantino, avrebbero emanato l’editto per conferire diverso orientamento alle relazioni fra Impero e Chiesa. Il testo del suddetto editto è tramandato dai rescritti liciniani, riportati da Lattanzio e da Eusebio di Cesarea.

In forza di tale ordinanza i cristiani vennero per la prima volta protetti contro le persecuzioni, e respirarono più agevolmente in un clima di libertà. Essi per di più furono risarciti dei danni subiti dai beni della comunità durante gli anni di Diocleziano. Il testo previde altresì la libertà religiosa non solo per i seguaci di Cristo ma anche per quelli che professarono altre dottrine.

Senza dubbio nella politica ecclesiastica costantiniana è difficile scorgere un criterio logico. Egli infatti dapprima seguì il culto di Ercole, poi quello mitraico del sole per divenire infine cristiano. Certo è che nel 337, prima di morire, secondo la conferma della Vita Constantini egli accettò il battesimo, ma ciò non significa che già da prima non fosse almeno avviato sulla strada del cristianesimo. Il periodo nel cui ambito gli storici collocano la sua conversione va comunque fra il 312 e il 324. La tradizione più antica da Eusebio a Lattanzio la volle però fissata nel 312 in occasione della battaglia di Ponte Milvio, della famosa visione e della conseguente decisione di far dipingere il monogramma del Cristo sullo scudo dei suoi soldati.

Accettando la suddetta tesi peraltro, ossia quella dell’accettazione della fede di Cristo nel 312, ci correrebbe l’obbligo di fornire delucidazioni sul silenzio di Eusebio che nella Storia Ecclesiastica non parlò della visione, cadendo in contraddizione sui particolari relativi a Licinio.

Ponendo invece la conversione nel 324, la si connette strettamente alla vittoria dell’imperatore su Licinio, vittoria che avrebbe fatto di quell’Augusto il campione della nuova fede. Comunque l’avvicinamento del sovrano al cristianesimo e alla Chiesa si spiega con il fatto che egli volle conquistarsi il consenso di ampi settori dell’Impero, ponendosi in contrasto con Massenzio, certamente pagano, e con Licinio. Per conciliarsi l’appoggio dei cristiani egli dunque avrebbe dapprincipio accettato di far suo un segno monogrammatico ambiguo che i cristiani poterono riconoscere come proprio e solo dopo, a successo consolidato, ne avrebbe sposato la causa.

Comunque, dopo il 313 Costantino fu contraddistinto da una politica fortemente generosa verso le comunità africane e il vescovo di Cartagine. Somme rilevanti furono da lui assegnate a Roma dove vennero donati ai testimoni della nuova fede e restaurati a spese dello stato immobili tra i quali la sede dei Laterani – trasformata nella basilica di San Giovanni – la prima basilica di San Pietro in Vaticano e quella di San Paolo fuori le Mura.

Ai cristiani, inoltre, vennero assegnate rendite cospicue. Nonostante ciò Costantino ridusse il potere autonomo del successore degli Apostoli. Infatti nell’ambito del Concilio di Arles, convocato per il 314, furono rappresentate unicamente le organizzazioni statali appannaggio di Costantino mentre le decisioni ivi prese furono soltanto dopo notificate a papa Silvestro estraneo all’assemblea, mediante una lettera non sottoposta alla sua approvazione. Nei canoni di Arles quindi non si ritennero empi il servizio dello stato, la militia civilis e quella dell’esercito ritenute lecite dal momento che Cesare era divenuto cristiano. Solo dopo il 324 poi, passato in Oriente, Costantino vi trasferì le ordinanze liberatorie del 313.

L’imperatore adottò inoltre nella legge romana i princìpi cristiani: la domenica fu giorno festivo obbligatorio, vennero abrogate le leggi contro il celibato, si difesero i deboli e gli innocenti contro le violenze, si condannarono come deviazioni pagane, la magia e l’auspicio privato (caratteristica dell’aruspicina o scienza degli aruspici) e, come anticristiane, le eresie e gli scismi. L’orientamento di Costantino dette inizio a un nuovo periodo dei rapporti fra stato e Chiesa e affermò il cesaropapismo, ovvero la pretesa dei Cesari di comportarsi come supremi reggitori delle gerarchie ecclesiastiche.

Gli aspetti positivi assicurati alla Chiesa dalla ottenuta libertà, furono la possibilità di un’ampia evangelizzazione nella società e negli uffici statali. Di qui derivarono l’origine della parrocchia, una nuova struttura ecclesiastica, il culto dei martiri, il monachesimo, la diffusione della letteratura patristica.

Costanzo, successore di Costantino, concesse però credito anche alle cerimonie pagane, nonostante negli ultimi anni del suo impero avesse ripreso la lotta contro gli aruspici, gli astrologi, gli indovini e i maghi. Giuliano l’Apostata invece (360-363) inaugurò un breve periodo di ritorno al passato, professò il paganesimo e capovolse le direttive costantiniane. Egli restituì più libertà ai vari culti, riaprì i templi e consentì i sacrifici. Inoltre pretese dai cristiani la restituzione di oggetti preziosi sottratti ai santuari pagani e ciò provocò sanguinosi torbidi in Siria, Fenicia, Arabia ove il popolo saccheggiò edifici di culto cristiano, suscitando la reazione dei proseliti di Cristo e l’abbattimento degli idoli restaurati.

Tuttavia la riforma pagana fallì soprattutto per l’apatia dei sacerdoti e per l’indifferenza popolare. Con Gioviano, al contrario, la politica imperiale fu improntata da spirito maggiormente tollerante e dopo la sua scomparsa Valentiniano in Occidente e Valente in Oriente si distinsero per un’azione religiosa più equilibrata; Valentiniano in particolare appoggiò la Chiesa che si riconobbe nel Credo approvato a Nicea (325); Valente osteggiò invece l’eresia ariana.

Nel 379 con Teodosio si intervenne però decisamente in pro dell’ortodossia e alla morte dei vescovi ariani di Milano e di Sirmio furono eletti in quelle città due esponenti di indirizzo “romano” fra i quali primeggiò a Milano Ambrogio, irriducibile campione cristiano, e così da quei due centri l’ortodossia si estese alle province italo-illiriche. Graziano poi compì viaggi presso le suddette città, accostandosi ai problemi dogmatici e volgendosi verso Ambrogio di cui si fece discepolo.

Il risultato di tale atteggiamento fu la convocazione del Concilio di Sirmio del 378, nel cui corso vennero deposti i porporati ariani. Si emanarono altresì apposite leggi con cui si proscrisse l’eresia. Nel 379, inoltre, fu promosso il Concilio di Antiochia, importante per l’adesione degli orientali all’insegnamento di papa Damaso e dei vescovi occidentali.

Teodosio il 27 febbraio del 380 emanò l’editto di Tessalonica, con cui proclamò il cristianesimo religione di stato, mentre nel 381 cominciò non solo a rendere concreta la convocazione di un grande Concilio orientale, ma anche a vietare la promozione di riunioni all’interno delle città a quanti, ponendosi in posizione ereticale, non accettarono i decreti di Nicea. Tutte le chiese finite in mano ariana dovettero essere restituite ai cattolici. Il sinodo ebbe luogo a Costantinopoli – maggio 381 –, vi parteciparono 150 vescovi e nel suo corso fu redatta la definizione dogmatica, in cui furono dichiarate la consustanzialità e la distinzione delle tre persone della Trinità. Con il che il paganesimo risultò totalmente proscritto.



Fin dal II secolo il cristianesimo fu intimamente travagliato da divisioni interne sull’interpretazione di punti dottrinali relativi al Cristo, nonché su materie disciplinari, dando quindi luogo alle prime eresie.

Durante il II secolo infatti si sviluppò la cosiddetta Gnosi che pretese di conoscere razionalmente le cose divine e fra i suoi seguaci, denominati Gnostici, i maggiori rappresentanti furono Basilide e suo figlio Isidoro, Valentino, Teodato, Marcione, Saturnino. Essi vollero presentare il cristianesimo in termini accettabili alla cultura Ellenistica e forse espressero, amalgamandole alla nuova religione, antiche esperienze orientali. Per gli Gnostici il mondo nacque da una caduta o da un allontanamento da Dio che lasciò negli uomini una scintilla divina, “un Dio prigioniero”. Ravvivare la suddetta scintilla per giungere alla salvezza fu dunque compito della redenzione ma anche di una dottrina salvifica infusa dall’alto sugli eletti. Tale eresia culminò pertanto in un atto di conoscenza, ovvero la Gnosi.

All’origine di tutto secondo tale teorica fu l’antagonismo fra bene e male, fra luce e tenebre e la lotta da combattersi fu eterna e fatale mentre solo agli Gnostici fu dato il dono di distinguere la vera via da seguire.

La diffusione di questa setta, rapida e ampia, previde la negazione del Vecchio Testamento, mentre del Nuovo fu accettato solo il Vangelo di Luca, esclusi i due primi capitoli considerati anch’essi in contrasto con la teologia gnostica. Comunque la predicazione della suddetta dottrina avrebbe potuto salvare solo un ristretto numero di uomini e tutto il resto fu dominato da un dualismo che divise il mondo in due sfere: il mondo invisibile, opera di un Dio supremo, e il mondo visibile e corruttibile, creato dal demiurgo. All’inizio della storia umana il demiurgo divenne re, ma per salvare l’umanità Dio inviò Cristo il quale con i suoi miracoli si rivelò superiore al demiurgo, senza che però venisse denunciata una distinzione fra i due dèi. Dopo la sua morte Gesù scese all’inferno per liberare quelli che il demiurgo aveva condannato.

Altra eresia fu il Montanismo, propugnato da Montano, che attorno al 159 avviò una fortunata predicazione facente capo alla dottrina del Paracleto annunciato nell’ultima cena, un cemento spirituale che doveva riunire i cristiani, isolarli dal mondo e prepararli al regno di Dio, il cui avvento era imminente. La Chiesa poi fu fatta coincidere con una comunità di perfetti; ai catecumeni più degni doveva essere riserbato il privilegio del battesimo, mentre da esso andavano esclusi tutti quanti fossero caduti ripetutamente nel peccato.

Nel III secolo primeggiò l’eresia Manichea, più che altro da ritenersi alla stregua di una nuova religione di ispirazione iranica e appropriatasi di talune motivazioni cristiane. Il prete persiano Mani (215-277) ebbe a considerarsi l’ultimo e il più significativo degli inviati da Dio sulla terra, Noè, Abramo, Zoroastro, Buddha e Gesù. Anche a Mani il mondo si rivelò sconvolto nell’eterno conflitto fra bene e male, ma egli intravide un barlume di speranza nella vittoria finale del bene e una completa pacificazione cui i seguaci della nuova fede dovevano partecipare, costituendo una legione di “eletti” sottoposti a rigorose e pressanti prescrizioni.

Nonostante il proliferare delle eresie il cristianesimo, dopo l’editto di Milano del 313, ebbe un notevole incremento in Occidente, in Oriente e anche nell’Africa, ove il vescovo ortodosso Ceciliano si contrappose ai Donatisti, altra setta eretica basata sul perseguimento della purezza e volta a escludere tutti quelli che fossero caduti nel peccato, in particolare i preti indegni, considerati a tutti gli effetti come vitandi (la condanna contro il Donatismo giunse con il Concilio di Arles del 314, ma la loro azione continuò almeno fino al 325-326).

Oltre a Ceciliano, il fiorente cristianesimo africano identificò un altro forte esponente in Origène, vigoroso pensatore della scuola di Alessandria. Questi ammise l’esistenza di un mondo di anime libere, suddivise in base alla purezza e alla gravità delle loro colpe in tre categorie: gli angeli, gli uomini e i demoni. La categoria umana in forza dei suoi peccati ricevette un corpo e cadde sulla terra. Tra Dio e le anime in attesa di purificazione giunse il Figlio, l’Unigenito, o Sapienza di Dio considerata ipostasi sussistente e Logos, una sorta di intermediario divino che evitò di porre Dio in contatto diretto con le creature e si incarnò per ottenere la salvezza degli uomini. Origène credette nella salvezza cui si poteva giungere per aiuto della divina provvidenza, ma il trionfo non fu definitivo. Il mondo conobbe infatti nuove cadute e nuove redenzioni in un continuo divenire.

La scuola origeniana provocò consensi e altrettanto forti reazioni: in seguito, verso il 318-320 un grave conflitto nacque tra il vescovo Alessandro e il prete Ario, il quale ritenne Dio, solo e unico non creato. Tutto ciò che era al di fuori di Dio apparteneva alla creazione.

Il Logos quindi non poté essere della stessa natura di Dio e non appartenne alla divinità ma fu una sorta di semidio. Questa dottrina ebbe i suoi precedenti in Origène e attribuì al Figlio solo una divinità secondaria, subordinando gerarchicamente il Figlio, la cui natura non fu divina ma umana, al Padre. La grave controversia nata fra Ario e Alessandro generò disordini e tensioni che sconvolsero l’Oriente e indussero Costantino a intervenire per riportare ordine nella parte dell’Impero a lui ultimamente sottopostasi, nella quale non volle creare pericolosi turbamenti. Per questo con il già ricordato Concilio di Nicea del 325 l’imperatore condannò ufficialmente l’arianesimo e al simbolo ariano fu contrapposto il cosiddetto simbolo niceno, ovverosia il Credo.

Tale Credo tuttavia, nonostante le speranze dell’imperatore, non pose fine alla crisi e l’arianesimo non scomparve, pur se rimase relegato nella clandestinità. Il Concilio anzi segnò l’inizio di un periodo di controversie prolungatesi sino alla morte di Costanzo (361) e anche oltre. Ci volle così un altro ventennio prima che la fede nicena venisse accettata appieno.

Solo con il Concilio costantinopolitano del 381 fu pertanto debellato l’arianesimo, mentre venne ripristinato il precedente Credo niceno, nuovamente approvato da centocinquanta padri. L’assise poi adottò subito un atteggiamento avverso a chi volle negare la divinità dello Spirito Santo, di cui si stabilì invece la processione dal Padre e dal Figlio, che con il Padre e il Figlio era adorato e aveva parlato per mezzo dei profeti.

Dopo questo sinodo il problema dell’ortodossia si spostò sul rapporto esistente fra l’umanità e la divinità del Cristo; nacquero quindi divisioni sul modo d’intendere l’incarnazione. Lo scontro placatosi a Costantinopoli si ripeté poi con violenza fra Nestorio e Cirillo, richiedendo l’intervento del papa che convocò un’assise a Roma (agosto 430), in cui ingiunse ufficialmente a Nestorio di abiurare i propri insegnamenti nello spazio di dieci giorni, pena la scomunica. Il 19 novembre 430, per venire incontro alle insistenze di Nestorio, Teodosio II indisse un concilio ecumenico da tenersi in Efeso per la Pentecoste dell’anno successivo.

Profittando del ritardo dei vescovi orientali, Cirillo il 22 giugno dello stesso anno convocò poi un sinodo di sessanta vescovi da lui stesso presieduto, nel cui corso Nestorio venne scomunicato e deposto e, allorché i legati papali giunsero ad Efeso il 10 luglio, riconfermarono la rigorosa sentenza. Più tardi, l’8 novembre 448, fu scomunicata l’eresia di Eutiche che rifiutò l’ipotesi della duplice natura del Cristo (eresia monofisita) e sostenne per il Figlio di Dio la sola natura divina, pur riconoscendo che Gesù, nato dalla Vergine, era vero Dio e vero uomo.

Per la risoluzione dei problemi dottrinali importante divenne poi l’impero di Marciano (450-457), un militare che onde assicurare l’unità della Chiesa dispose nel 451 un Concilio a Calcedonia, cui parteciparono più di cinquecento vescovi, mentre il papa fu rappresentato dai suoi legati. Qui vennero ripresi il Credo niceno e il costantinopolitano, si condannò l’eresia monofisita e si raggiunse un grande successo unitario, nonostante anche in quell’occasione non si conseguisse la pace completa e anzi rimanesse viva una reazione ostile, durata ancora per molti secoli.

Altra eresia diffusasi nel V secolo fu la pelagiana, il cui nome derivò da Pelagio (454-527), monaco di un cenobio romano, rifugiatosi in Africa dopo l’assalto alariciano all’Urbe del 410, il quale professò un cristianesimo rigorista e interiore di ispirazione paolina. Insieme al suo seguace Celestino, Pelagio espresse la sua fiducia nell’uomo volto a raggiungere la salvezza solo tramite la forza della buona volontà, quindi negò il peccato originale, limitando anche fortemente l’influenza della Chiesa. La più sostanziosa contestazione ai Pelagiani fu quella di Agostino che contro quel monaco elaborò la dottrina del peccato e della grazia.

Per ottenere poi il ritorno dell’Egitto e dei Monofisiti ivi residenti all’unità della Chiesa, l’imperatore Zenone a sua volta nel 482 pubblicò l’Enotikòn o editto di Unione, con cui fu composto il conflitto fra Ortodossi e Monofisiti con il tentativo di introdurre pure prerogative di carattere particolare per il vescovo di Roma. Da parte sua Giustiniano, sempre indottovi da uno spirito unionista, cercò di assumere una via mediana: ossia senza condannare le risoluzioni di Calcedonia, cercò di rimuovere l’eccessiva autorità di quel concilio, condannando con un editto i cosiddetti “Tre capitoli”. Ma la Chiesa latina si ribellò al tentativo imperiale e papa Vigilio in questa particolare evenienza assunse un atteggiamento non chiaro, in parte quasi favorevole ai Monofisiti, anche incoraggiato in ciò dall’imperatrice Teodora, legata a taluni circoli capeggiati da questi ultimi.

La lotta con Roma fu allora inevitabile ma l’Occidente si mantenne fortemente cattolico, mentre l’Oriente presentò una serie di sottili distinguo che lo posero per la prima volta su una posizione articolata e quasi autonoma dalla romana. Giustiniano invitò allora a Costantinopoli papa Vigilio (537-554). Il pontefice cercò di resistere all’imperatore e solo quando vi fu costretto con la violenza, finì per accettare l’Editto. Fu questo pertanto un drammatico preludio a future, più radicali divisioni fra cattolici e ortodossi.

Nel VII secolo l’imperatore Eraclio, tramite il patriarca Sergio di Costantinopoli, propose, a sua volta, una nuova dottrina, il monotelismo in base al quale, pur ammettendo nel Cristo una duplice natura, si ravvisò in lui un’unica azione – monoenergeia – e di conseguenza un’unica volontà. Anche su tal teoria la Chiesa romana manifestò all’inizio varie incertezze, ma dopo la morte dell’imperatore la condannò come eretica. Comunque l’Oriente promulgò nel 638 l’esposizione della fede – ektèsis – preparata dall’imperatore affinché fosse accolta dai patriarchi. Soprattutto Costante II poi volle imporre universalmente il suo typos monotelita e per questo trascinò a Costantinopoli papa Martino I, ivi processato, torturato e condannato a morte – l’esecuzione fu poi sospesa – quindi costretto all’esilio, onde indurlo ad accettare una visione del cristianesimo che Roma rifiutò.

Il dissidio romano-bizantino continuò fino a che il Concilio di Costantinopoli del 681 non proclamò la duplice volontà del Cristo e la subordinazione di quella umana alla divina. In seguito il Concilio trullano del 692 cercò nuovamente di imporre a Roma i dettami della Chiesa bizantina, ma papa Sergio i resisté e il popolo di Roma, sollevatosi, scacciò dall’Urbe il protospatario Zaccaria.

L’asprezza di tali contese fu dunque grande e sembrò indicare nella tutela dell’ortodossia un compito in realtà troppo gravoso per un Impero travagliato da problemi di difesa militare e di ordine interno.

Eppure, a guardar bene, fu proprio quel compito di difesa che conferì al potere sovrano piena autorità nell’ambito di una società sensibile alle interpretazioni dottrinarie della fede. E se a Costantinopoli – come fu affermato – si discusse di teologia anche nelle piazze e nelle botteghe, tutto ciò consacrò il carattere politicamente supremo e il significato universale di quell’Impero.



Nonostante i contrastanti atteggiamenti assunti nei suoi riguardi nel corso dei primi secoli, la sede apostolica romana ebbe una serie di importanti riconoscimenti. Papa Milziade (311-314) fu chiamato a giudicare i Donatisti; Giulio (337-352) intervenne sull’arianesimo, Damaso (366-384), poi Innocenzo (401-417), Zosimo (417-418) e Celestino i (422-432) presero posizione contro Pelagio e imposero la Chiesa romana sull’africana. Leone Magno, il vincitore di Attila, fece valere le sue decisioni su Calcedonia, aprendo per primo la strada percorsa dopo di lui con maggior sicurezza da Gregorio Magno.

Leone infatti volle inizialmente conferire precise prerogative ai vescovi che, dopo l’approvazione della piattaforma conciliare calcedoniese, ebbero per la prima volta il potere di raccogliere proprietà e lasciti testamentari affidati da fedeli facoltosi alla Chiesa. Nella stessa sede si affermò il principio del celibato ecclesiastico, soprattutto in Occidente, mentre i vescovi ancora eletti dal popolo dovettero ricevere una conferma da un metropolitano ed essere consacrati da almeno tre presuli della provincia in cui avrebbero operato in qualità di nuovi eletti.

In pratica il vescovo di Alessandria assunse poteri sull’Egitto, sulla Pentapoli orientale e conservò diritti pure su Antiochia. Speciale funzione onorifica fu conferita anche al presule di Gerusalemme. A Costantinopoli venne confermata invece l’organizzazione dei patriarcati di Alessandria, Antiochia, Efeso, Cesarea ed Eraclea, e inoltre alla nuova capitale fu dato anche il diritto di consacrare i metropoliti del Ponto, dell’Asia e della Tracia.

A metà del V secolo invece Roma, in virtù della istituzione apostolica scaturita direttamente da Pietro e da Paolo, specialmente per merito di Leone Magno, detenne una posizione di particolare prestigio nell’ambito della penisola italiana e dell’intero Occidente. Cominciò così a delinearsi una geografia ecclesiastica, foriera di futuri equilibri e inevitabili divisioni.

Sempre nel V secolo la Chiesa cercò di consolidare vigenti consuetudini: anzitutto la penitenza venne ancora effettuata dai fedeli che confessarono in pubblico i loro peccati ma cominciò a farsi strada il ruolo dei penitenzieri autorizzati a raccogliere privatamente le prime confessioni dei peccatori. Per diventare vescovi poi non fu più sufficiente essere soltanto catecumeni, ma fu necessario avere una certa età ed esperienza ed essere sottoposti a un cursus propedeutico.

Inoltre, tra la fine del V e la prima metà del VI secolo, venne regolata la questione relativa alla data della Pasqua mantenuta come festa mobile, messa in rapporto con l’equinozio di primavera e altri complessi calcoli cronologici. La festività del Natale invece fu collocata il 25 dicembre e rimase distinta dall’Epifania fissata al 6 gennaio.

Più in particolare, per quanto concerne il calcolo pasquale e le dotte e talora sottili polemiche che lo accompagnarono, non va dimenticato il nome di Dionigi il Piccolo, originario della Dacia e contemporaneo di Cassiodoro (490-540?), di cui fu amico, il quale introdusse il computus che servì anche a precisare la data della nascita del Cristo e a fondare il nuovo calendario. Infatti per altri cinquecento anni dopo la nascita di Cristo, il tempo fu calcolato secondo i vecchi computi e se noi, pur con qualche sfasatura, siamo ormai entrati nel terzo millennio lo dobbiamo a questo straordinario, sapientissimo monaco.

La Chiesa poi, per esercitare la sua autorità assistenziale, cominciò nel V secolo a programmare l’organizzazione delle diaconie e delle domuscultae, una sorta di fattorie modello donde i prodotti agricoli furono avviati sulle mense ecclesiastiche e servirono per sovvenire la povertà più o meno nascosta; inoltre si crearono i primi ospitia: i quali sorsero in Terra Santa, a Cesarea – la cosiddetta Basiliade – e a Roma ove sorsero anche le grandi basiliche paleocristiane dedicate, oltre che al Cristo, ai santi martiri e alla Vergine teotikòs o deipara, oggetto di sempre più consistente culto.

Comune divenne altresì, soprattutto in Occidente, la fede nell’intercessione dei santi, l’attesa del miracolo e il culto delle reliquie. Alle feste pagane si sostituirono gradualmente le cristiane: al posto di quelle dedicate al solstizio d’inverno si pose il Natale, mentre alla licenziosa festa dei Lupercali, ancora in vigore ai tempi di papa Gelasio (492-496), subentrò la cerimonia cristiana della purificazione. Più tardi, invece, si solennizzò l’E- pifania, il 6 gennaio, e seguì di poco la celebrazione del primo Anno Santo del 1300. Il 7 gennaio poi si onorarono i Santi Innocentini.

Ma i momenti di incontro religioso e, ad un tempo festoso, in Roma furono numerosi. Anzitutto vanno menzionati i pellegrinaggi moltiplicatisi durante tutto il Medioevo e la cui meta fu vicina e si raggiunse agevolmente quando interessarono templi fra loro contermini. Quando invece ci si recò a San Pietro e San Paolo o a San Giovanni si impiegarono ore di cammino a piedi. Tra i più significativi fra questi cortei vi fu quello denominato delle sette chiese, in quanto comprese sette fra le principali basiliche romane: San Giovanni in Laterano, Santa Maria Maggiore, San Lorenzo fuori le mura, San Paolo, San Clemente, San Vitale in Via Longa (oggi via Nazionale), per concludersi a San Pietro.



Se difficile e lungo fu il percorso di Germani, Angli, Slavi, Normanni alla ricerca di un contatto con Roma e con quanto rimase del vecchio Impero, ancor più complesso e inizialmente conflittuale si manifestò il rapporto di quelle popolazioni con la Chiesa. E tuttavia affascinante e prodigioso apparve il successo con cui si promosse e realizzò da parte dei pontefici e delle strutture ecclesiastiche una gigantesca opera di evangelizzazione, volta a costituire il primo passo verso la romanizzazione e l’acquisizione della tradizione latina anche fra gruppi e genti da questa stessa tradizione del tutto difformi.

Difatti, erede di Roma, la Chiesa finì, dopo la caduta dell’Impero d’Occidente, per sostituirlo nelle sue tendenze universali e nella sua tradizionale capacità di adattamento. Così grazie ai papi e alle loro azioni diminuì vistosamente la distanza fra vincitori e vinti e il latino, la lingua di Roma e dei vicari di Cristo, divenne pure appannaggio dei Visigoti, Ostrogoti, Vandali, Longobardi, Britanni.

Dall’estremo Occidente, in occasione del Concilio di Arles del 314 pervennero dalla Britannia già tre vescovi e alla fine del IV secolo di lì giunse a Roma l’eretico Pelagio. Papa Celestino provvide poi alla prima, sebbene non del tutto fortunata, evangelizzazione della Britannia con la missione dei vescovi Germano di Auxerre e Lupo di Troyes. Assai più felice invece la conversione dell’Irlanda, cominciata nel 432 da san Patrizio e diffusasi lentamente ma con sicurezza e indirizzi autonomi – per esempio quello monastico-celtico lì fiorente prima che si affermasse nel continente – sino a che l’isola non cominciò a trasferire la sua provvida esperienza religiosa e culturale presso altri più o meno vicini popoli.

A metà del IV secolo il vescovo Vulfila, autore della prima completa versione della Bibbia e predicatore presso le terre barbariche germaniche sino al 483, fu il principale artefice della conversione di Visigoti, Ostrogoti, Vandali e l’arianesimo, sconfitto entro i confini dell’Impero, divenne appannaggio di quei barbari attratti da una visione del cristianesimo più rozza ma forse per questo maggiormente adatta alle loro menti.

I Vandali ariani portarono così la loro fede in Spagna e persino in Africa ove perseguitarono i cattolici lì assai numerosi e organizzati, sino alla riconquista giustinianea. Ariani furono Visigoti e Burgundi, e pure gli Ostrogoti di Teoderico il quale, anche confidando, agli inizi almeno, in consiglieri come Cassiodoro e Boezio, non perseguitò l’elemento cattolico con cui seppe invece costruire un fertile contatto. Al contrario in più casi furono i cattolici italiani, per esempio nelle terre del Centro-Sud, forse anche a Napoli, in terra ciociara, e nella stessa Roma, ad avvicinarsi in qualche modo all’arianesimo ostrogoto, poi longobardo.

Comunque, dopo questa prima acquisizione parziale, il cattolicesimo, tra la fine del V e il VI secolo conobbe una stagione di grandi e duraturi successi. Infatti intorno al Natale del 496 Clodoveo, re dei Franchi, anche indottovi dalla consorte, la regina Clotilde, ricevette il battesimo cattolico e il suo popolo ne seguì l’esempio. Le vittorie di Clodoveo divennero quindi da allora in poi successi della Chiesa; e per esempio lo divennero quelle contro l’ariano Teoderico, negli ultimi anni del suo regno divenuto persecutore dei cattolici. Sensibile nella suddetta Chiesa fu l’influenza dei re che procedettero all’elezione dei vescovi considerati dai sovrani, come accadde nell’VIII secolo con Carlo Martello, quasi alla pari con i conti e che alla stregua di questi ultimi ricevettero terre a titolo di “precario”.

L’esempio dei Franchi fu presto seguito dai Burgundi, mentre anche i re visigoti, di religione ariana, in Spagna cessarono di perseguitare la Chiesa cattolica e sin dal 534 Toledo diventò sede metropolitana e molti Visigoti, i sovrani anzitutto, sposatisi con principesse franche, risolsero di scegliere la confessione romana.

Il piccolo regno svevo di Galizia preferì anch’esso il cattolicesimo, seguendo la predicazione e l’insegnamento di san Martino di Braga. Alla fine del VI secolo si ebbe poi l’unificazione religiosa del mondo iberico ad opera del sovrano Recaredo e la Chiesa visigota si organizzò secondo una gerarchia nazionale, la cui importanza oltre che religiosa fu legislativa e si esplicò nei famosi Concili toledani, i cui vescovi presiedettero all’elezione degli altri presuli da loro consacrati e cattolica fu la cultura visigota – si pensi a Isidoro di Siviglia – sino all’arrivo degli Arabi.



Alla fine del VI secolo nelle Gallie sopravvenne un altro elemento di cristianizzazione proveniente dall’isola irlandese le cui fondazioni monastico-celtiche ormai fiorenti si trasferirono sul continente: Luxeuil, Corbie, San Gallo, Nonantola, Bobbio – riconosciuta da Onorio i nel 628 – Lorche, Reichenau, Fulda, diventarono splendide istituzioni volte a propagare in intere regioni la religione di Cristo e a stabilire con intere popolazioni un contatto oltre che di carattere religioso, anche sociale e culturale.

Ricordando le differenti fondazioni monastiche, si deve anzitutto porre l’accento su quelle orientali atteggiate secondo ideali ascetici e contemplativi di fuga dal mondo, realizzatisi in particolare nell’eremitismo. I monaci anacoreti popolarono i deserti della Tebaide e, fra i più noti, menzioneremo sant’Antonio; san Pacomio e san Basilio avviarono poi una prima pratica anacoretica su esperienze di vita comune – cenobitica – tesa a sottrarre i discepoli e i confratelli alle insidie dell’ozio forzato.

Il monachesimo occidentale ebbe il suo fondatore in Benedetto da Norcia (480-543), dapprima ritiratosi a Subiaco, poi attorno al 529 stabilitosi a Cassino ove costruì l’abbazia annoverata tra i centri più importanti della civiltà cristiana durante l’età di mezzo.

A Montecassino infatti fu emanata la Regola presto consolidatasi come la norma destinata a guidare la vita di tutto il monachesimo occidentale. La Regola costituì la summa della saggezza romana e del solidarismo cristiano; essa si basò sulla rinuncia dei beni nonché sulla preghiera e sull’esercizio di concrete attività lavorative, cosicché il suo spirito si consolidò nell’espressione ora et labora.

Fondato su questi princìpi, nacque pertanto l’Ordine benedettino, potente e numeroso, volto a portare la parola del Vangelo e l’impegno del fondatore dell’Ordine in tutto l’Occidente, ove si rivelò presto come strumento di redenzione spirituale e allo stesso tempo di elevazione sociale, impegnato come fu al potenziamento del lavoro nei campi e alla bonifica delle terre troppo a lungo abbandonate e trascurate.

Del tutto significativa fu l’azione ecclesiastico-politica svolta per lo sviluppo della Chiesa e della cristianità dal pontefice Gregorio Magno (590-604), il quale resse il governo papale nel periodo peggiore dell’invasione longobarda nella penisola italiana. Egli pertanto cominciò a proteggere le moltitudini cattoliche dagli avversari ariani, non riuscendo peraltro a giovarsi dell’aiuto di Bisanzio che, sulle orme dei suoi patriarchi consideratisi ecumenici come Giovanni detto il Digiunatore, apparve già in procinto di distaccarsi da Roma.

Gregorio seppe anzitutto organizzare in maniera più salda la Chiesa, potenziando le diocesi rette da vescovi ormai dotati di poteri religiosi e civili in qualche misura autonomi. In seguito procedette a una politica di conversione al cattolicesimo dei popoli barbarici.

Durante il suo pontificato, anche con l’aiuto della regina Teodolinda, cattolica, i Longobardi, con Agilulfo, cominciarono con la loro conversione al cristianesimo ad entrare nell’orbita della civiltà occidentale. Fortunata fu altresì la missione evangelizzatrice di sant’Agostino di Canterbury, iniziatasi attorno al 597 presso i popoli della Britannia anglosassone e destinata a fondare ivi stabilmente la Chiesa insulare, che strettamente legata a Roma, in prosieguo di tempo, diffuse per tutta Europa la cultura – si pensi all’opera e alla gigantesca azione svolta dal venerabile Beda – donde prese corpo la rinascita dell’età carolingia.

Con il VII -VIII secolo pertanto – a Gregorio II (715-731) e a Gregorio III (731-741) spettò in buona sostanza la cristianizzazione della Germania realizzata da san Bonifacio, il quale contribuì anche a riformare la chiesa franca – si può dire completato il processo di evangelizzazione della maggior parte dell’Occidente e anche il controverso rapporto stabilitosi fra Roma e Bisanzio sembrò ritrovare una via meno accidentata, in certo modo ancora sostanzialmente unitaria.



Dopo che, nel 717-718, Leone III l’Isaurico sotto le mura di Costantinopoli riuscì a battere l’impeto delle truppe saracene e risollevò lo scosso prestigio dell’autorità bizantina, scoppiò con Roma una nuova, grave controversia sul culto delle immagini. Leone infatti nel 726 emanò un decreto inteso a proibire il culto delle immagini sacre di cui fu imposta la distruzione. La lotta iconoclastica provocò grave divisione fra Roma e Bisanzio, soprattutto quando con il Concilio di Hieria del 753, Costantino V proclamò il suddetto culto idolatrico e contrario ai dettami della dottrina cristiana. In tal modo si consolidarono ancor più le basi dello scisma costantinopolitano consumatosi poi nell’XI secolo, i cui precedenti riscontrabili sin dalla metà dell’VIII , disposero Roma a voltare le spalle all’Impero, dando con ciò maggior peso alla presenza longobarda in Italia e predisponendo i motivi del futuro incontro fra papato e Carolingi e la creazione del Sacro romanoImpero.

Nell’esporre la difficile situazione creatasi fra Occidente cattolico e Oriente volto verso una forma di sempre più separata ortodossia, si deve pur tenere conto che i cristiani delle province imperiali, soprattutto quelli confinanti con le zone di influenza islamica, dovettero sostenere, dal VII secolo in poi, il confronto difficile e continuo con la religione maomettana, rigidamente monoteista e fondata su forme di liturgia altamente spirituali, quindi propensa a considerare la divinità come un fenomeno arcano, invisibile, e irrappresentabile con qualsiasi forma figurativa o pittorica improponibile per qualsivoglia fine iconografico.

Proprio questo confronto quindi fece sentire vivo il bisogno di respingere alcune forme di religiosità che potevano adombrare larvati ritorni al politeismo, come quelle relative al culto dei santi, alla venerazione delle loro immagini in realtà parse talmente ambigue da mettere in forse il rigoroso fondamento monoteista del cristianesimo. La risposta bizantina alla critica maomettana fu pertanto l’iconoclastia che tuttavia si rivelò rimedio peggiore del male, in quanto non salvò il cristianesimo orientale dall’arduo confronto con la religione di Maometto e lo pose in condizioni di progressiva separazione da Roma. Peraltro le terre del Medio Oriente asiatico e dell’Africa del Nord furono egualmente percorse e influenzate dal messaggio islamico che fece perdere al cristianesimo più di una posizione ivi guadagnata nei secoli precedenti.

Tuttavia, le perdite subite nel bacino mediterraneo di fronte all’avanzata dell’Islam furono compensate dalla conquista alla religione del Redentore di altre popolazioni che dall’VIII -ix secolo entrarono a far parte della vita continentale. Anscario predicò fra i Danesi, impiantando ivi le prime chiese e somministrando, dopo la pace di Chippenham dell’878, il battesimo anche al sovrano Guthrum. Ai confini della Germania la cristianizzazione degli Slavi si rivelò un caposaldo della politica ecclesiastica orientale. Nella penisola balcanica Boris i, re dei Bulgari, oscillò alquanto tra Roma e Costantinopoli finché quest’ultima prevalse.

Cirillo e Metodio poi svolsero opera di proselitismo fra i Moravi che Roma seppe tenere stretti a sé e la Germania e i Boemi inviarono i primi missionari fra i Magiari il cui re Stefano II , all’inizio del secondo millennio, nel 1001, ricevette il battesimo e il diadema benedetto dal papa Silvestro II , diadema che divenne la famosa corona di Santo Stefano. Pure Miesco, duca polacco, si convertì al cattolicesimo e poco dopo fu la volta della Russia, in zona ucraina e lituana, avviata a ritrovarsi maggiormente sotto l’influenza romana, mentre nelle terre del Nord essa restò sotto l’influsso bizantino.

A proposito dell’incontro fra i pontefici e i Franchi, sul quale ci siamo dianzi intrattenuti, dobbiamo dire che questi ultimi, proprio durante le vicende iconoclastiche e in presenza dell’arrogante politica longobarda, cominciarono ad apparire a Roma come la punta di diamante di una forza destinata da Dio a proteggere la Chiesa contro la minaccia barbarica.

Furono i Franchi pertanto a consentire sin dall’inizio la formazione di un dominio temporale dei papi. Così, avviata da Zaccaria (741-752), poi da Stefano II (752-757) e da Adriano i (772-795), tre fra i più grandi pontefici del Medioevo, si rafforzò la politica ecclesiastica volta a liberare Roma dai Longobardi per affidarla ai Franchi, politica fatta propria da re Carlo, che, nel giorno di Natale dell’800, coronato primo imperatore del Sacro romanoImpero da Leone III (795-816), oltre a proteggere e a reintegrare il papa in dissenso con la nobiltà laica romana, affermò una salda istanza di cesaropapismo con cui si attestò che compito del vicario di Cristo era quello di pregare per la vittoria dell’imperatore, cui spettò la difesa integrale della Chiesa. Carlo poi domò e convertì i Sassoni e batté l’adozionismo spagnolo. Tutto questo mentre con il II Concilio di Nicea del 787 anche l’iconoclastia venne condannata.

Il nuovo Impero fu romanoe germanico ma soprattutto cristiano e differì da quello di Augusto in quanto non si sovrappose a uno stato territoriale né ebbe un’amministrazione centralizzata e forse non fu neppure uno stato nel senso che noi diamo a questo termine.

Carlo dopo aver ricevuto la corona fu detto Magno, ma continuò a essere re dei vari regni che da lui dipendevano; aggiunse agli altri il nome di imperatore e la nuova istituzione ebbe carattere politico-religioso, associò l’autorità sacerdotale alla politica per il consolidamento della fede cristiana, una completa difesa della Chiesa, la protezione del popolo cristiano. Chiesa e Impero non furono allora autorità distinte ma si combinarono per realizzare un preciso punto programmatico: la completa vittoria di Cristo e del suo popolo.



Con l’800 dunque l’affermazione del cattolicesimo e della Chiesa romana fu piena, mentre il capo del nuovo Impero contrapposto al bizantino, oltre a preoccuparsi delle strutture ecclesiastiche, promosse nelle scuole l’insegnamento dei testi sacri, del canto, della liturgia, della predicazione che presto fu effettuata in volgare; inoltre si prese cura del clero regolare e di quello secolare, dal momento che i canonici regolari avevano già avuto il loro riconoscimento operato dal vescovo di Metz, durante il regno di Pipino terminato con la morte del sovrano nel 768.

Con la morte di Carlo Magno (814) cominciò tuttavia a sfaldarsi la grande ma fragile compagine imperiale. Fra i successori Ludovico il Pio (814-840) ebbe ancora il concetto di unità dello stato che intese come civitas Dei identificata largamente con la Chiesa di cui l’Impero fu espressione politico-istituzionale.

Esecutore degli ordini divini si sentì anche Lotario i che con la Constitutio romana, pur mantenendo le vecchie autonomie, subordinò Roma e i territori pontifici all’alta sovranità imperiale, conferendosi il potere di vigilare sull’elezione del papa, le cui sanzioni vennero tuttavia ascoltate, tanto che Gregorio IV (827-844), condotto da Lotario (840-855) a Colmar, riuscì a convincere i vescovi ad abbandonare Ludovico il Pio. Con l’occasione Gregorio, su suggerimento del vescovo Agobardo di Lione, riaffermò la superiorità della spiritualis auctoritas su ogni altra mondana potestas.

L’aiuto dell’Impero però si rivelò inizialmente esile e incapace di esercitare una completa difesa della Chiesa, soprattutto allorché, verso la metà del IX secolo, durante il pontificato di Leone IV (847-855) essa venne minacciata direttamente degli Arabi che, stabilitisi presso la foce del Garigliano a centocinquanta chilometri dall’Urbe, nell’846 si spinsero sino a Roma ove sottoposero a saccheggio San Pietro e San Paolo esterne al circuito murario di Aureliano.

Papa Leone allora, onde proteggere la tomba del principe degli Apostoli, circondò la basilica costantiniana e il complesso della cosiddetta portica di San Pietro con la cinta delle mura ancora adesso denominate “leonine”. Leone IV e Sergio II (844-847) tentarono inoltre, ma senza successo, di rinsaldare l’unità imperiale sempre più compromessa.

Neppure Niccolò I (858-867) riuscì a evitare la spartizione dell’Impero. Questi fu forse il più grande pontefice del IX secolo ma non fu in grado di evitare una serie di complicazioni politiche legislative e pur morali, nate dalla pretesa di divorzio avanzata da Lotario II nei confronti della consorte Teuteberga, pretesa che il pontefice respinse, riaffermando in tal modo il potere di legiferare in materia dogmatica e canonica e confermando il prestigio della sede apostolica, nonché la sua superiorità sui re e i vescovi d’Occidente.

Niccolò poi nel Concilio romanodell’867 depose solennemente il patriarca costantinopolitano Fozio, eletto da Michele III al seggio patriarcale costantinopolitano al posto di Ignazio.

Adriano II (867-872) ristabilì Ignazio sul seggio costantinopolitano con l’assenso di Basilio il Macedone che nell’VIII Concilio ecumenico costantinopolitano dell’869-870 condannò definitivamente Fozio. Ma il successo romanofu di breve durata. La fine del IX e il X secolo infatti furono assai travagliati per la Chiesa sottoposta a pressioni e minacce senza pari.



Il X secolo, come si è detto, fu per la Chiesa romana assai agitato. Fin dal tempo di Stefano VI infatti nell’Urbe dominò la famiglia di Teofilatto, arbitro delle vicende papali e cittadine con la moglie Teodora – una delle “fiere” donne altomedievali talvolta impegnate nella politica e negli intrighi ad essa connessi – e dopo con la viziosa figlia Marozia. A causa dei raggiri di tal famiglia i papi furono di volta in volta eletti e deposti e talora uccisi: Marozia ad esempio fece assassinare Giovanni X (914-928), pontefice cui si dovette la cacciata degli Arabi dal Garigliano (915), e ottenne di intronizzare sul soglio di Pietro il proprio figlio Giovanni XI (931-936), un adolescente privo di ogni merito.

A Marozia si volse poi Ugo di Provenza, proponendosi di sposarla, allo scopo di impadronirsi di Roma e del papato. Le nozze ebbero luogo nel 932. Ma mentre erano in corso le solenni cerimonie degli sponsali in Castel Sant’Angelo, il figlio di Marozia, Alberico II , sollevato il popolo romanocontro il patrigno Ugo costrinse il sovrano alla fuga e imprigionò la madre, quindi per un ventennio assunse il potere in Roma (932-954) con il titolo di Senator et princeps Romanorum, diventando arbitro persino delle vicende papali.

Ma proprio Alberico che pure chiamò presso la città degli apostoli un monaco di santa vita come Oddone di Cluny, volle fare del pontificato una sorta di cappellania di famiglia, facendo proclamare pontefice il proprio figlio Giovanni XII (955-963).

Tale papa poi ebbe la ventura di incoronare in Roma l’imperatore Ottone i di Germania, il 2 febbraio 962. Ma poiché Ottone, tramontato definitivamente l’Impero carolingio, con l’inaugurazione dell’Imperium Teutonicum confermò le costituzioni lotariane tese a comprimere il potere del pontefice, Giovanni si mise a tramare contro di lui; il sovrano, avvedutosi di tali insani e bellicosi propositi, depose quel vicario di Cristo e rientrò nell’Urbe dove, da quel momento, si approfondì il contrasto fra l’imperatore e l’aristocrazia, a capo della quale si pose Giovanni Crescenzio, figlio di Teodora Minore, la cui casata considerava la cattedra di Pietro quasi come proprio appannaggio.

Ottone II fece nominare pontefice un suo uomo di fiducia, Pietro di Pavia – il primo papa che istituì ufficialmente la prassi di mutare il proprio nome all’atto dell’ascesa al sacro soglio di Pietro – il quale fu denominato Giovanni XIV ; tuttavia neppure l’espediente di sottrarre il seggio papale alle intriganti famiglie dell’Urbe contribuì a risanare la crisi in cui nel X secolo versò la Chiesa, tanto che sotto Giovanni XV (985-986) Arnolfo di Orléans, nel corso del Concilio di Verzy del 991, proclamò che l’indegnità morale dei papi rendeva del tutto priva di giustificazione ecclesiologica e morale la pretesa della Chiesa di Roma di considerarsi al di sopra delle altre.

La situazione non subì miglioramento durante il governo dei pontefici fatti eleggere da Ottone III , ossia Gregorio V (996-999) che dovette battersi contro l’antipapa Giovanni XVI e Silvestro II , il famoso Gerberto di Aurillac, uomo intelligente e preparato, precettore del giovanissimo imperatore (999-1003), il quale, malvisto dai Romani per il suo stretto collegamento con quest’ultimo, fu insieme con Ottone praticamente cacciato dall’Urbe.

I papi successivi fino a Sergio IV (1009-1012) risultarono scelti dalla nobiltà romana e furono di volta in volta appartenenti ai conti di Tuscolo o ai Crescenziani. Fra i candidati delle due fazioni divenne arbitro Enrico II di Germania che elesse Benedetto VIII (1012-1024) e ottenne da questi la corona imperiale il 14 febbraio 1014.

Come Ottone I, Enrico II , uno dei fautori della riforma ecclesiastica avviata per impulso imperiale, noto per le sue elevate doti morali che dopo la morte lo fecero ritenere santo, cercò di imporre la riforma della Chiesa e dei corrotti costumi ecclesiastici e istituì durante il suo regno numerosi monasteri in Germania e in altre zone dell’Occidente.

Nel 1018 con Benedetto VIII il sovrano sassone indisse un Concilio a Pavia, nell’intento di moralizzare il clero regolare e secolare.

Papa e imperatore tuttavia morirono entrambi nel 1024, nel pieno della loro fattiva azione. Benedetto fu sostituito dal fratello romano, senatore dei Romani, un laico non privo di doti diplomatiche, sebbene non avesse un’adeguata statura morale, divenuto pontefice con il nome di Giovanni XIX, il quale incoronò imperatore Corrado II il Salico.

A Giovanni XIX successe sul soglio di Pietro il nipote Teofilatto, della casata dei Tuscolani al pari di Benedetto IX (1032-1044) che rappresentò uno dei peggiori pontefici della storia, privo di senso morale e disonesto; tanto che minacciato e ricattato dall’antipapa Silvestro III (1033-1044) della famiglia crescenziana, egli finì per abdicare, dopo aver intascato una considerevole somma di danaro.

Anche Silvestro III fu però noto per i suoi non edificanti costumi, tanto che presso ambienti monastici romani, rafforzatisi attorno alla chiesa di San Giovanni a Porta Latina e favorevoli a una riforma della Chiesa effettuata nell’ambito ecclesiastico e non per impulso esterno dell’imperatore, si avanzò una terza candidatura pontificale: ovvero quella di Giovanni Graziano, arciprete della suddetta chiesa di San Giovanni a Porta Latina, il quale ascese al soglio di Pietro con il nome di Gregorio VI (1044-1046).

Con tre pontefici eletti in modo simoniaco, due dei quali di statura morale del tutto inadeguata alla più alta carica della cristianità, e un terzo esponente probo ma ingenuamente caduto anch’egli nel peccato di simonia, la Chiesa toccò il livello più basso e uno stato di inimmaginabile confusione allorché fu eletto imperatore Enrico III (1039-1056).

Il nuovo sovrano, conscio della necessità di intervenire drasticamente sulla grave situazione, indisse un sinodo a Sutri per ovviare al grave scisma. Procedette pertanto alla deposizione dei tre pontefici, e patrocinò l’elezione di un nuovo vescovo di Roma, Clemente II , Suidgero di Bamberga (1046-1047), estraneo ai maneggi della politica romana, il quale conferì la corona imperiale a Corrado, in occasione del Natale del 1046.

Fu questo il primo passo per la riforma ecclesiastica, nata tutto sommato dalla rigeneratrice volontà imperiale.

Se la crisi del cattolicesimo romanoe del pontificato fra il IX e la prima metà dell’XI secolo apparve notevole e di difficile superamento, non meno grave si rivelò la situazione delle campagne, ove sensibile si palesò l’effetto del feudalesimo. Nell’elezione del vescovo infatti sempre minore apparve la partecipazione popolare, mentre i presuli assunsero sempre più l’aspetto di feudatari assai simili ai laici alla cui influenza furono sottoposti.

Nelle campagne soprattutto sorsero le chiese private poste alla mercé dei nobili, nelle quali gli uffici ecclesiastici furono spesso venduti al migliore offerente. Il clero apparve afflitto da gravi disordini morali condensabili soprattutto in due aspetti, la simonia e il nicolaismo.

La simoniaca heresis – così la definì fra gli altri san Pier Damiani, in ricordo anche di Simon Mago che, come riportano gli Atti degli Apostoli, avrebbe voluto acquistare per danaro dagli Apostoli Pietro e Giovanni la virtù di trasmettere lo Spirito Santo –, un peccato considerabile una vera piaga della società ecclesiastica di quei tempi, fu determinata dall’intento di considerare i beni della Chiesa come propri e quindi da vendere e comprare a piacimento del clero e dei suoi familiari, che vi lucrarono sopra vistosi interessi.

Il nicolaismo invece stette a indicare il clero concubinario o incontinente che, in certe diocesi, rappresentò, come disse Raterio di Verona, quasi la maggioranza.

Pure se nel complesso la vita ecclesiastica si trovò in una sensibile crisi, già verso la fine del X secolo e poi nel successivo, si manifestarono i primi bagliori di una luce di rinascita.

In Italia, ove la decadenza ecclesiale assunse aspetti preoccupanti, nacquero i monasteri greci di San Nilo in Calabria e, poco dopo il Mille, risorse l’ascetismo anacoretico in Fonte Avellana, con le fondazioni eremitiche di san Romualdo, da una delle quali, Camaldoli, derivò in seguito il nuovo Ordine camaldolese. Con Vallombrosa, fondata sugli stessi criteri da san Giovanni Gualberto, da cui derivano i vallombrosani, e con la badia di Cava, sorta fra la fine del x e i primi anni dell’XI secolo, meglio nota come Santissima Trinità di Cava de’ Tirreni, si ebbero nuove esemplari abbazie. Nel 910 con la fondazione di Cluny, si aprì un nuovo significativo momento di riforma del potente Ordine benedettino, destinato a influire ancor più sulla ripresa spirituale dell’Occidente.

Anche la vita culturale, sebbene in crisi, non si spense completamente. Agobardo di Lione, Incmaro di Reims, Raterio di Verona, Ratramno di Corbie, Rabano Mauro con la controversia sulla presenza di Cristo nell’Eucarestia, che poi, mutatis mutandis, ritroveremo nell’eresia di Berengario di Tours, segnarono pagine significative della cultura medievale. Pure nel campo del pensiero teologico e della ricerca scientifica Scoto Eriugena e Gerberto di Aurillac – Silvestro II – rappresentarono momenti di indubbia conquista di nuove tappe del sapere nonché di mantenimento di elementi fondamentali della cultura classica. Il diritto romano, raccomandato da Leone IV a Lotario, fu pur riconosciuto come diritto territoriale di Roma dall’imperatore Corrado II . Ad esso attinsero poi le prime collezioni canoniche divenute più numerose alla fine del secolo XI .

L’instabile vita politica, dopo la fine dell’Impero carolingio, contribuì poi vieppiù a rivolgere i fedeli verso la Chiesa che rimase presenza vigile e insostituibile, da secoli indotta a svolgere, soprattutto verso la massa dei più poveri una funzione di supplenza nei riguardi di uno stato che non c’era o che, se esistente, si rivelò fragile e precario.



Con l’allontanamento di Gregorio VI,l’elezione di Clemente II e l’impero di Enrico III , si può dare inizio certo alla riforma della Chiesa divenuta però effettiva, allorché si palesò l’opportunità di svincolare il papato e la sua gerarchia da ogni legame laico, anche e soprattutto imperiale. I pontefici ritennero allora necessario abrogare l’investitura dei vescovi-conti che per mano imperiale o di altri sovrani, pure in zona non imperiale, ricevevano il baculum e l’anulum, ovvero il pastorale e l’anello.

Anche l’elezione del papa designato allora in Roma per clerum et populum – ma il populum finì per essere largamente rappresentato dal patricius romanorum cui spettava la prima designazione, ossia dagli imperatori che detennero il patriziato, cosicché Carlo Magno, Ottone i, Ottone III , Enrico III divennero veri e propri arbitri dell’elezione papale – dovette essere sottratta all’influenza laica e dei sovrani, per venire interamente ricondotta al suo intimo e totale significato religioso.

Le prime esigenze di rinnovamento trovarono espressione in papa Leone IX e in personaggi come Pier Damiani, Umberto di Silvacandida, Federico di Lorena, Bonizone da Sutri, ultimo ma il più importante Ildebrando di Soana, il futuro Gregorio VII , tutti affacciatisi in quegli anni alla vita della Chiesa e impegnati a sostenere le ragioni di Roma in ambito interno e soprattutto esterno: sarà infatti durante il pontificato di Leone IX (1049-1054) e durante quello di Vittore II (1055-1057) che Michele Cerulario, il patriarca ecumenico di Costantinopoli, con Leone arcivescovo di Ochrida, riprese con più violenza le accuse contro la Chiesa latina per l’aggiunta del filioque nel Credo e per numerose, ulteriori osservanze, di cui la più consistente fu quella degli azzimi, relativa alla scelta del pane non fermentato da adoperare per la consacrazione della particola.

Va aggiunto in proposito che Michele lanciò una doppia accusa a Roma, unendo a quella relativa agli azzimi l’altra con cui si bollarono gli esponenti del clero occidentale, a suo avviso, erroneamente disposti a radersi la barba con eccessiva accuratezza e a vestirsi con un’eleganza non consona ai ministri di Dio. La confusione fra le due accuse e la loro denominazione, come pare, dovrebbero poi aver introdotto in italiano l’aggettivo azzimato.

Leone IX da parte sua, colpito dalla vis polemica degli ortodossi, protestò con vigore per sostenere i diritti della Santa Sede e inviò una bolla di scomunica che i legati papali deposero sull’altare della basilica di Santa Sofia a Costantinopoli il 15 luglio 1054 – è straordinario il fatto che il giorno dell’ufficializzazione dell’anatema lo stesso pontefice venisse a morte, cosa ignorata dai suoi ambasciatori stessi – bolla alla quale Michele Cerulario rispose con un decreto di interdetto contro il pontefice romano, decreto che cinque giorni dopo la scomparsa di Leone IX sanzionò la mai più ricomposta separazione fra la Chiesa orientale e la latina.

Dopo il decesso di Leone, la riforma fu avviata da Stefano IX , da Niccolò II e da Alessandro II . Niccolò II in particolare fu importante; al Concilio da lui indetto nel 1059 si dovette infatti il decretum che regolò l’elezione pontificia, quasi interamente ricondotta nelle mani dei cardinali e del conclave, allora ordinato secondo princìpi in larga parte ancora oggi in vigore.

Non sarà male qui ricordare che i cardinali erano e sono ancora oggi i rettori titolari delle principali chiese romane, ragion per cui vennero detti cardines Ecclesiae. In particolare i titolari dei vescovati più vicini a Roma, dipendenti dall’Urbe e per ciò denominati suburbicarii, vennero chiamati cardinali vescovi; i titolari delle chiese cittadine furono invece detti cardinali preti mentre i rettori delle diaconie, ovvero delle organizzazioni economico-sociali sin dai primi secoli predisposte dalla Chiesa di Roma per sovvenire alle esigenze della popolazione indigente, delle chiese cittadine e in qualche modo alle necessità di tutte le diocesi cristiane, presero il nome di cardinali diaconi. I Cardinalati vescovili furono, e sono ancora, Ostia e Velletri, il cui detentore diviene decano del Sacro Collegio, Albano, Tuscolo, Palestrina, Porto e Santa Rufina, Sabina e Poggio Mirteto e Silva-Candida. Fra i cardinali preti si ricordano quelli di Santa Sabina, San Marco e Santa Maria in Trastevere. Le chiese titolari di cardinalato furono dapprima venticinque, poi ventotto quindi progressivamente aumentarono ancora.

Le sedi di Cardinalato diaconale furono invece sette fra le quali si contarono Santa Maria in Portico, Santa Maria in Via Lata e Sant’Eustachio.

Con lo stesso pontificato la Chiesa si rafforzò, tramite i porporati, nelle parrocchie rurali o pievi (dal latino plebes), in quelle dei villaggi e in quelle cittadine, ovvero nei luoghi di culto sorti nei quartieri situati attorno alla cattedrale. I singoli vescovi vennero sottoposti ai loro metropoliti, mentre l’intervento papale nella loro scelta si fece sempre maggiore.

A questa estensione di poteri si aggiunse il moltiplicarsi delle funzioni e degli uffici della Curia romana. Oltre ai cardinali, si rafforzarono le congregazioni, la cancelleria papale e la datarìa; il camerlengo e l’ufficio della camera apostolica accentrarono nelle loro mani l’amministrazione finanziaria. Inoltre si avviò l’organizzazione della Sacra Rota.

All’affermazione vittoriosa del papato procedette di pari passo lo sviluppo del Diritto canonico, si glossarono le decretali e il diritto della Chiesa si contrappose a quello degli Stati, mentre in prosieguo di tempo i decretalisti e i canonisti interpretarono il Decreto di Graziano.

Alla morte di Niccolò II (1061) Gerardo conte di Galeria e i vescovi lombardi contrari alla riforma s’accordarono con l’imperatore Enrico IV che, il 28 ottobre 1061, a Basilea investì Cadalo di Parma con il nome di Onorio II , mentre il 30 settembre i cardinali vescovi elessero Anselmo da Baggio, Alessandro II , legato alla pataria milanese, che cominciò a operare una precisa distinzione fra la cura delle anime, ufficio esclusivamente ecclesiastico, e il beneficium feudale vero e proprio.

La lotta di Alessandro, fiancheggiato da Ildebrando di Soana il cui ruolo nella Chiesa romana era andato configurandosi fin dai pontificati di Leone IX e di Niccolò II , fu assai dura sia contro l’antipapa sia contro i vescovi del Nord d’Italia, fra cui si distinse Benzone d’Alba. La medesima azione pontificia invece procedette con successo in Inghilterra, ove il papa favorì la conquista normanna di Guglielmo i, detto il Conquistatore (1066), e la riforma prese lì corpo per impulso dell’arcivescovo Lanfranco di Bec. Anche il re di Aragona, Sancio Ramiro, venne personalmente nell’Urbe per assicurare fedeltà e sostegno ad Alessandro.

Negli stessi anni, mentre lo spirito riformatore cominciò a permeare vari strati della società, un movimento di popolo animò l’opposizione al clero simoniaco e concubinario. Soprattutto a Milano e a Firenze si rafforzò il sentimento di condanna del clero indegno, i cui oppositori furono detti Patarini, forse in quanto straccioni, da pathè ovvero straccio in lombardo, volti a trovare proseliti numerosi nei ceti medi e umili. L’opposizione ai simoniaci e ai preti sposati o conviventi con donne degenerò presto in tumulti e a Milano e a Firenze si giunse a una vera caccia all’uomo. Il clero simoniaco fu strappato dagli altari, mentre ai fedeli fu proibito di accettare i sacramenti dai sacerdoti corrotti.

Attorno ai Patarini cominciarono poi a costituirsi i primi movimenti religiosi di carattere popolare, alcuni dei quali degenerarono nell’eresia. In proposito, a lungo si è ritenuto che gli schemi teologici ereticali fossero esemplati sulle dottrine manichee o ariane, ma la critica storica più recente ha stabilito invece che essi non furono nell’XI secolo sola espressione di ambienti colti, come invece accadde per le sette ereticali cristologiche dei primi secoli, fiorite in ambito vescovile, opera in prevalenza di teologi e di filosofi. Gli eretici dell’XI e dei due secoli successivi furono invece sovente sine litteris, gente cioè che non seppe né leggere né scrivere – e pertanto detta idiota – e travisò talvolta il Vangelo, in quanto priva della preparazione necessaria alla lettura e alla comprensione di un testo complesso e capace di indurre a fraintendimenti sconcertanti.

Movimenti ereticali, fra il 1017 e il 1030, comparvero nella Francia meridionale, in Aquitania, ad Arras, a Monforte presso Asti. Un movimento analogo al milanese sorse a Firenze nel 1066, in seguito alla rivolta contro il vescovo Pietro di Pavia, capeggiata dai seguaci di Giovanni Gualberto.

Alla morte di Alessandro II , il 21 aprile 1073, i Romani, in San Pietro in Vincoli, elessero a furor di popolo Ildebrando di Soana, assurto così da fattore di papi al rango di pontefice, ispirato da un forte intento riformatore. Tale elezione verificatasi fuori dei princìpi del Decretum di Niccolò II che contemplavano in qualche modo anche una ratifica imperiale – l’elezione sarebbe dovuta avvenire infatti a opera dei cardinali salvo debito honore domini imperatoris – fu presto regolarizzata ma venne avversata dagli ambienti imperiali e dal giovane Enrico IV , il quale comprese che l’intento gregoriano avrebbe sottratto di fatto la Chiesa a ogni controllo dell’Impero.

Inutile ci sembra qui tornare sui vari momenti della lotta per le investiture vescovili nonché del drammatico scontro fra papato e Impero, ovvero fra Gregorio VII ed Enrico IV , culminato nella duplice scomunica dell’imperatore, nella nomina di un antipapa di parte enriciana e nell’assedio di Roma fra il 1081 e il 1084 ove l’imperatore volle prendere la corona contro il papa, accerchiato e di fatto prigioniero nella rocca di Castel Sant’Angelo.

Superfluo ci sembra anche ricordare l’intervento del normanno Roberto il Guiscardo a favore di Gregorio VII , il violento scontro verificatosi in Roma fra Normanni ed enriciani, la liberazione di Gregorio VII , morto nel 1085 a Salerno nell’impossibilità di far ritorno nella sua sede, caduta nelle mani dell’antipapa Clemente III e di Enrico IV .

Quel che importa qui ricordare è che Gregorio ebbe sempre presente tutta la cristianità, estese a ogni popolo la sua azione anzitutto di riformatore del clero indegno e dei costumi ecclesiastici, ma anche di assertore – come attesta il suo Dictatus papae – dei preminenti diritti dell’autorità spirituale sulla civile, cioè della Chiesa sullo stato. In Inghilterra e in Francia, nei regni spagnoli e in Ungheria, in Polonia e in Russia, che il papa avrebbe voluto far diventare un feudo della Santa Sede, nei territori occupati dai musulmani, in specie nel Marocco ove incoraggiò e sostenne l’opera missionaria, in Oriente infine ove animò un primo progetto di lotta comune contro il Turco, ovunque Ildebrando intese riaffermare il primato pontificio e della Chiesa di Roma.



Nel corso del pontificato di Vittore III (1086-1087) i seguaci di Gregorio rimasero piuttosto distaccati dalle vicissitudini della Chiesa, ma dopo la sua morte elessero un esponente del gruppo riformatore, Urbano II (1088-1099) che, in prosieguo di tempo e con il mutamento della situazione, acquisì progressivamente forza politica. Così il legato urbaniano in Francia scomunicò re Filippo i per aver rapito la moglie di Folco d’Angiò, Beatrice. Sant’Anselmo d’Aosta, arcivescovo di Canterbury, affrontò a sua volta Guglielmo il Rosso, figlio di Guglielmo il Conquistatore. Allorché poi Alfonso VI di Castiglia riconquistò il seggio primaziale di Toledo e Ruggero il Gran Conte ebbe ultimato la conquista della Sicilia, riprese il progetto gregoriano di una guerra totale contro i Musulmani.

Durante il sinodo di Piacenza della primavera del 1095, oltre a regolare la questione dell’elezione dei vescovi scismatici, alla presenza degli ambasciatori dell’imperatore bizantino Alessio i Comneno, Urbano prese impegno solenne di promuovere anche con le armi la difesa del Santo Sepolcro. Il 27 novembre 1095 poi, durante il Concilio di Clermont, il papa bandì solennemente la prima crociata accolta con entusiasmo della cristianità e corroborata da una intensa ondata di spiritualità.

Senza rifare a questo punto la storia delle crociate e dei loro risultati gioverà dire, in rapporto alla storia della Chiesa, come dal movimento per la riconquista e la liberazione della Terra Santa il papa abbia ricavato un immenso patrimonio morale, mentre un’accorta politica economicofinanziaria pose a disposizione dei pontefici mezzi e finanziamenti notevoli. I crociati poi, convenuti da paesi e da tradizioni differenti, dopo le incertezze e le deviazioni del primo periodo contrassegnato dagli sforzi generosi ma spesso discutibili e controproducenti di Pietro l’Eremita e di Gualtieri Senza Averi, per la prima volta cominciarono a fondere, al di là delle diverse provenienze, in un crogiuolo di carattere unitario e sovranazionale i destini del continente europeo.

L’accresciuta autorità morale del papato si affermò in più momenti: ad esempio nel sinodo di Bari del 1098 cui partecipò sant’Anselmo che contrastò le asserzioni dei Bizantini. Guglielmo il Rosso poi per la sua insana condotta morale fu scomunicato. Ma Urbano II , che con coraggio intervenne anche contro i re e assunse posizioni rigorose per la Chiesa e la sua unità morale, morì in Roma il 29 luglio 1099, due settimane dopo l’ingresso dei cristiani in Gerusalemme con cui si concluse trionfalmente la prima crociata.

Con il papato di Pasquale II (1099-1111), la situazione venne evolvendosi. In Germania – è vero – a Enrico IV successe il figlio Enrico V , ancor più autoritario del padre, avverso al pontificato romanoe pronto a eleggere un nuovo antipapa, Silvestro IV (1105-1111). Nelle altre parti del continente le cose andarono però diversamente: in Francia, Filippo i, riconciliatosi con Roma, rinunciò a intervenire nelle investiture vescovili e in Inghilterra Enrico I (1107) rinunciò all’investitura con l’anulum e il baculum mentre il papa e sant’Anselmo accettarono che, dopo la consacrazione ecclesiastica, venisse assicurato al sovrano l’homagium vescovile (fu questa in nuce la soluzione qualche anno dopo approvata a Worms).

Anche Enrico V però cercò un accordo con la Chiesa, accordo rivelatosi difficile per l’ostilità di Pasquale II . A quel punto sembrò che Enrico V fosse ancor più determinato del padre nell’azione contro il papato; infatti pervenuto in Roma catturò, sia pure per un brevissimo periodo, Pasquale II (1111) e lo costrinse a sottoscrivere un privilegio, con il quale praticamente si vanificarono decenni di azione riformatrice papale. Appena possibile però Pasquale annullò l’assenso estortogli con la violenza e, prima di morire nel 1118, confermò la tradizionale posizione pontificia.

Tuttavia, Impero e papato ormai stanchi della lunga lotta anelavano entrambi a una conclusione pacifica della vertenza per le investiture. Enrico V e il nuovo pontefice Callisto II (1119-1124) giunsero così nel 1122 a siglare un compromesso noto sotto il nome di Concordato di Worms, in cui si stabilì che l’investitura del potere spirituale del vescovo mediante l’anello e il pastorale fosse di esclusivo appannaggio del papa. All’imperatore però spettò l’investitura feudale. In Germania tuttavia – questo fu l’aspetto centrale del compromesso – l’investitura stessa – ossia quella laica – avrebbe preceduto la consacrazione vescovile, mentre in Italia il vescovo sarebbe stato eletto secondo le norme canoniche: prima avrebbe dunque ricevuto la consacrazione papale poi l’investitura feudale.

Con i pontefici riformatori cominciò quindi la distinzione fra potere spirituale e temporale, fra ambito ecclesiastico e laico, volto ognuno a rivendicare la propria autonomia nel suo campo di competenza e a cercare non di rado un predominio assoluto. Mentre dopo Worms, per alcuni decenni l’Impero giacque in crisi, la Chiesa praticamente vincitrice cominciò a elaborare la concezione della teocrazia papale, secondo cui al vicario di Cristo fu conferito il giudizio supremo su quanto concerneva la societas christiana.

Il primato ecclesiale trionfò in tal modo sui tentativi di instaurare una primazia delle Chiese nazionali e i fedeli rimasero tutti sottoposti ratione peccati per quanto riguardò la fede, la morale e la famiglia alla suprema guida pontificia.



Come negli altri aspetti della vita e della cultura così anche la religiosità del XII secolo ebbe eccezionale rilievo sia nella Chiesa sia nei movimenti che le si levarono contro, presi dalla volontà indomita, ora di riformarla, ora di soppiantarla: vale a dire le eresie.

La Chiesa raggiunse in questi decenni un’altezza e un significato eccezionali nella realtà storica del proprio tempo e le sue vicende – si pensi al grave scisma del 1130 e alle imprese di Federico Barbarossa – ebbero sempre portata europea e furono dibattute e discusse in tutta la cristianità occidentale.

I papi di maggior rilievo, come Innocenzo II e Alessandro III (quest’ultimo distintosi nella lotta condotta a fianco dei Comuni contro lo strapotere dell’Impero svevo), furono in molte circostanze veri e propri “segni” di contraddizione fra opposte tendenze. Continuò allora l’opera della riforma monastica con la fondazione di nuovi Ordini o con la trasformazione dei preesistenti: luoghi di anacoresi divennero cenobitici e viceversa, mentre si accrebbero le sedi in cui le due pratiche di vita eremitica e comune si alternarono. Così accadde a Cava, donde gruppi di monaci partirono per fondare Monreale in Sicilia, presto volta alla vita cenobitica su modello benedettino. Allo stesso modo l’ordine francese di Grandmont, fondato a Muret nel 1076 da santo Stefano di Limoges, divenne definitivamente cenobio. Roberto d’Arbrissel, ad esempio, fondò l’Ordine di Fontevrault, per disporre alla preghiera quanti non poterono prendere parte attiva alla crociata militante.

Le personalità più significative della Chiesa sorsero in quel periodo tra i monaci. L’abbazia di Cluny, che nel secolo delle crociate e delle università perse il nitore che l’aveva contraddistinta nel x-xi secolo, riuscì ancora a esprimere la grande figura di Pietro il Venerabile, un interprete intelligente e di grande ingegno vuoi delle vecchie tendenze spirituali, vuoi delle nuove inclinazioni culturali manifestate dalle università e anche dal mondo avventuroso ed estremamente attivo della crociata. Certo si deve dire, però, che seppure tal fondazione monastica non fu corrotta, essa apparve in parte priva della tensione morale dei primi tempi; pertanto si cercò di ovviare a ciò, in ambito benedettino, con la fondazione di Citeaux (1098) per opera di Roberto di Molesmes e con l’impegno di Stefano Harding, l’autore della Cartha caritatis (1119) con cui si intese rendere il tono ascetico iniziale a numerose fondazioni monastiche.

Personalità indiscussa e di eccezionale statura fu poi quella del monaco Bernardo, nato a Fontaines, nei pressi di Digione nel 1090 ed entrato nell’Ordine cistercense preso da una vocazione che lo trascinò alla religione attiva, insieme a un gruppo di suoi congiunti e amici convinti dalla sua incomprimibile fede (1112).

Bernardo nel 1115 fondò l’abbazia di Clairvaux e si dedicò alla diffusione del suo ordinamento monastico, esaltandone il valore pure in contrasto con la più antica abbazia cluniacense, un tempo faro della riforma ecclesiastica, ma di cui quell’intransigente monaco fu giudice severo.

Quel santo può considerarsi senza dubbio l’ultimo dei grandi abati medievali, colui insomma che nella prima metà del suo secolo seppe suscitare entusiasmi verso la riforma benedettina che propugnò con grande energia, così come sostenne l’importanza, oltre che religiosa, sociale del lavoro nei campi, dell’amministrazione e dell’organizzazione dell’Ordine, esercitando un’influenza anche economica nella vita del suo tempo.

Battagliero e polemico, sempre attento a lottare per le migliori fortune della Chiesa, egli si oppose al rinnovamento dottrinale proposto da Abelardo e del pari fu nemico implacabile di Arnaldo da Brescia, allievo di Abelardo.

D’altronde egli fu apertamente in contrasto con i fermenti ereticali che considerò come elemento disgregatore dell’unità ecclesiastica. Combatté peraltro ogni allentamento nei costumi ecclesiastici anche presso le corti reali e non si peritò di condannare gli eccessi della regina Eleonora d’A- quitania, la moglie di Luigi VII , poi di Enrico II Plantageneto, da lui ripresa, per non parlare di argomenti più scabrosi, per l’eccessivo lusso da lei introdotto nella precedentemente più morigerata corte parigina. Del pari egli rifiutò ogni deviazione nell’ambito della vita monastica e con la sua scrittura efficace e convincente non meno della sua predicazione affascinante, fu una delle personalità di punta della prima metà del secolo, sino alla morte avvenuta nel 1153, sempre pronto a reclutare monaci, a ottenere l’appoggio di vescovi e pontefici, rendendo tutti i suoi confratelli una forza cospicua e disciplinata al servizio d’una Chiesa moralmente più pura, più presente e incisiva nella massa dei fedeli.

Egli infine non si stancò di ammonire gli stessi pontefici, fino a dedicare a un suo confratello, il papa Eugenio III , un’intera opera, il De consideratione, ove si mise in guardia il successore di Pietro contro i pericoli e le insidie della Curia in Roma.



L’Ordine cistercense, nato attorno alla fondazione di Citeaux di cui si è detto, alla morte di san Bernardo divenne poi una realtà religiosa ed economica importantissima, il cui peso fu notevole nella lunga lotta che divise Alessandro III , amico e sostenitore dei Comuni, da Federico Barbarossa.

Sebbene con rilevanza minore, suscitarono l’ammirazione e il favore dei fedeli anche altri monaci legati alla spiritualità degli eremiti e alla mistica del deserto, i Certosini, come si dissero dalla loro località di origine – la Grande Chartreuse – collocata non lontano da Grenoble. Al monachesimo si dovette inoltre l’incremento della vita intellettuale, data la decadenza di talune scuole episcopali. Centri come San Gallo, Fulda, Bec, ove sant’Anselmo successe a Lanfranco, divennero abbazie in cui si avviò la più seria discettazione relativa alle basi razionali del dogma. Abelardo ad esempio, dopo aver girovagato di scuola in scuola ed essersi allontanato anche da Parigi, forse per sottrarsi al confronto con l’allievo e collega Guglielmo di Champeaux, nel 1108 decise di ritirarsi a meditare e a studiare presso l’eremo di San Vittore.

Ma la vitalità della fede religiosa nei primi decenni del secolo XII e poi a mano a mano che essa in tutta quell’epoca si sviluppò e si svolse, ebbe a concretizzarsi anche in forme varie d’organizzazione e di pietà.

Oltre agli Ordini cavallereschi religiosi, di cui diremo più avanti, la necessità di far conoscere la parola di Dio fra le folle degli umili e dei diseredati ispirò monaci, eremiti o altri semplici fedeli, alla penitenza e alla predicazione.

Nacque così il fenomeno dei predicatori itineranti, caratteristica appunto di molta parte di questo secolo e del successivo. Alcuni più prudenti e accorti fra costoro riuscirono a predicare mantenendosi nell’ambito della Chiesa come i già menzionati Roberto d’Arbrissel e Stefano di Muret. Questi anzi, dopo un lungo periodo di apostolato fra le masse, divennero, come già detto, a loro volta fondatori di monasteri, l’uno a Fontevrault, a Grammont l’altro.

La loro predicazione volta a esaltare la vita povera e derelitta di Cristo e degli apostoli, non s’arrestò quasi mai di fronte a una critica franca e spesso dura del clero stesso cui si rimproverarono l’ignoranza e la scarsa moralità; sebbene con minor virulenza si continuò la lotta contro la Simonia e il Nicolaismo, derivata dalle correnti rigoriste dell’XI secolo, si stigmatizzò la cupidigia di denaro, di oggetti d’oro e di preziosi talvolta usati dagli stessi monaci, i quali non esitarono a vestirsi di indumenti lussuosi, a indossare pellicce, stivali con gli speroni d’oro, anelli e monili di valore e a vivere come cavalieri appartenenti a una stirpe feudale e nobiliare. Non di rado – tuonarono ancora i predicatori – vescovi e arcivescovi parteciparono a partite di caccia, a solenni banchetti, dopo i quali non avevano rossore di recarsi a celebrar Messa e a impartire gli altri sacramenti.

Da questa analisi nacque più volte il confitto fra i predicatori e la gerarchia episcopale e in molte circostanze il trapasso fra la critica costruttiva e l’eresia fu breve, come si verificò nel caso del monaco Enrico in Francia e, in Italia, in quello di Arnaldo da Brescia.

Diremo anzi che il fenomeno ereticale fu, per il momento in cui si diffuse, per il numero delle persone che lo professarono e per le vaste ripercussioni create nell’ambito della società, uno degli eventi salienti del secolo XII e come tale meritevole di un’attenzione tutta particolare.



Nei primi anni del XII secolo non ci troviamo ancora dinanzi a fenomeni ereticali ben determinabili, almeno nei loro aspetti generali: si constatò tuttavia pur sempre l’esistenza di correnti e movimenti religiosi deviati, senza dubbio più ampi di quelli cui ci aveva abituati il secolo XI , sebbene ancora in certo modo piuttosto poveri di seguaci e sprovvisti di veri e coerenti sistemi dottrinali.

Passati pochi anni però quegli stessi movimenti particolari scomparvero e uno solo, sia pure complesso, si manifestò al loro posto: l’eresia catara da allora in poi ben diffusa in Francia, in Germania, in Inghilterra, in Italia pur con le denominazioni più disparate e più inconsuete.

I suoi seguaci si chiamarono infatti ora Catari, ora Manichei, a volte Albigesi, a volte Publicani, talora Bulgari, talaltra Tessitori e, specie in Italia, Patarini.

Il termine Cataro, dal greco catharòs, puro, entrò nella latinità occidentale molto probabilmente tramite sant’Agostino e del pari al vescovo di Ippona si dovette l’ingresso nel vocabolario ecclesiastico romanodell’altro termine: manicheo.

La denominazione di Albigesi ebbe invece origine soltanto geografica: come si sa Albi, in terra provenzale, fu uno dei più fiorenti centri ereticali nel XII e nei primi anni del XIII secolo.

Publicani furono altresì chiamati dai cronisti della prima crociata gli eretici a sfondo dualista, alleati dei Turchi. La stessa denominazione poi apparve come la trasposizione in bocca occidentale, pure per analogia, dell’appellativo di Publicani, comparso nel Nuovo Testamento, e della parola greca Pavlichianì con la quale i Bizantini usarono riferirsi agli eretici dualisti.

Bulgari fu, a sua volta, un termine di derivazione geografica, mentre i Tessitori o Tisserant sottolinearono l’indicazione di un mestiere, quello per l’appunto dei Tessitori, spesso connaturato all’eresia. Entrambe le parole insomma nacquero dal rapporto stabilitosi fra i Bulgari, i Tessitori e l’eresia.

Speciale attenzione merita per noi che viviamo in Italia il nome di Patari o Patarini: infatti in tal maniera furono chiamati i seguaci rigoristi della riforma ecclesiastica durante l’età gregoriana.

In seguito il pressoché eguale suono dei due vocaboli Pataro e Cataro ingenerò equivoco e sovrapposizione. Ad ogni modo, in fine XII e agli inizi del XIII secolo gli eredi dualisti in Italia furono indistintamente chiamati Patari o Patarini.

Manifestazioni ragguardevoli di eresia si registrarono in luoghi diventati quasi subito noti, posti per lo più nel Sud della Francia, divenuta uno dei punti di maggior diffusione del messaggio ereticale.

Anche in Italia però non furono assenti le manifestazioni contrarie all’ortodossia specialmente nei centri abitati, ove il fervore della vita comunale concentrò maggiormente l’attenzione anche verso i problemi religiosi.

Quindi la passione religiosa e l’organizzazione della vita ecclesiale dettero luogo a un pullulare di movimenti inconsueti, a volte quasi incomprensibili e comunque fuori dell’ordinario.

Taluni fra questi poi, esasperarono gli aspetti ascetici del cristianesimo, la gioia per le rinunce e le mortificazioni, la pratica dei digiuni e delle astinenze, nella ricerca di una purezza profonda e totale vista in termini rigoristici talvolta spinti sino al fanatismo.

Una prima, molto seguita opinione volle vedere nelle professioni di eresia influenze di tipo orientale, che si pensò di far risalire al dualismo gnostico-manicheo rimasto in vita sotto mentite spoglie nei territori orientali dell’Impero bizantino; poi le stesse manifestazioni sarebbero transitate in Europa, vuoi per i mai cessati rapporti fra Occidente e Oriente, vuoi per l’attività degli industriosi missionari, perennemente in marcia per diffondere i loro principi, vuoi infine in conseguenza dei ripetuti pellegrinaggi con destinazione orientale, pellegrinaggi che vedevano i fedeli partire con un credo e li vedevano tornare sensibilmente modificati e non di rado macchiati da venature ereticali.

Contro questa teoria in sé e per sé seducente si sono avanzate parecchie obiezioni convergenti verso un’unica ma fondamentale osservazione: i contatti Oriente-Occidente furono, specie per i primi tempi, più ipotetici che coerentemente dimostrati. Inoltre, pur considerando i supposti colloqui che, dati i tempi e i luoghi sono difficilmente dimostrabili e che comunque non poterono essere molto frequenti, nulla impedisce di ritenere che i primi movimenti di carattere eterodosso vennero determinati da pulsioni endogene nate dalla stessa cristianità occidentale.

È certo comunque che tutte le suddette correnti si fusero, si riunirono e presero contatto con l’Oriente. Verso il 1176 a Saint-Felix-de-Caraman, vicino a Tolosa, ebbe luogo un concilio nel quale i capi delle chiese Cataro-occidentali si riunirono sotto la presidenza di Niceta, vescovo eretico di Costantinopoli, denominato nelle fonti papa Niceta, e ne accettarono la supremazia e le idee.

Da allora in poi i rapporti fra Oriente e Occidente si fecero stretti e le influenze orientali sul catarismo divennero sempre più evidenti. Con la seconda metà del XII secolo i Catari si diffusero assai rapidamente in tutto l’Occidente, raggiungendo agli inizi del Duecento il massimo della consistenza.

Le due zone ove però gli eretici e i loro fiancheggiatori più fittamente furono presenti, possono considerarsi le contee di Tolosa e Provenza e l’Italia centro-settentrionale.

Nella Francia del Sud essi cercarono e rinvennero protezione e appoggio dai nobili e dai potenti sotto il cui usbergo diffusero tranquillamente la loro fede tanto che, senza possibilità di errore, il catarismo fu denominato religione nazionale della Provenza. Città come Tolosa, Carcassonne, Bé- ziers, Tarascona, apparvero come punti prediletti di riferimento e di irradiazione, in cui si ritrovarono e da cui si mossero i missionari, predicatori della “vera fede” verso chi ancora non la possedeva e inoltre lì risiedettero quanti dovevano recar consiglio e conforto ai confratelli convertiti, per compiere i riti religiosi richiesti dalla comunità.

Nella penisola italiana invece l’eresia rivestì carattere squisitamente popolare, pur raggiungendo una capacità di penetrazione altrettanto consistente. Non vi fu città, villaggio, piccola o grande borgata priva del suo cenacolo ereticale: da Milano a Fucecchio, da Firenze a Pisa, da Viterbo a Cesena, da Rimini a Orvieto, nella penisola centro-settentrionale fu di sovente tutto un pullulare di eretici.

A ricordarcelo sono le voci perplesse e stupite di cronisti, di polemisti, di predicatori quasi increduli di fronte a una valanga sempre più ingranditasi e divenuta vieppiù minacciosa. Nella Francia del Sud, apprendiamo però, puntualizzando ancor meglio, che le chiese ufficiali erano deserte e che i fedeli non si accostavano più ai sacramenti; di Milano udiamo dire che era diventata crogiolo di tutte le eresie. Dall’Italia meridionale, anch’essa contagiata dal virus ereticale, Gioacchino da Fiore, di cui a suo tempo diremo, ci informa con preoccupazione della diceria che il capo dei Catari fosse alleato dei musulmani e che insieme avrebbero mirato a distruggere la Chiesa di Roma.



Chi sono i Catari? Cosa li caratterizza, offrendo loro connotati precisi in seno al cristianesimo medievale? Se viva e sentita è l’importanza del Vangelo il cui protagonista è il Cristo perseguitato e sofferente, con l’esigenza di una fede vissuta con sincerità e intensità, fu però una questione dottrinale a colpire e a interessare costantemente i contemporanei, ossia il dualismo. Per i Catari infatti l’universo è il campo di una perenne lotta fra due princìpi, quello buono, Dio, quello malvagio, il diavolo; il primo raccolta di energie spirituali, il secondo espressione della materia.

Tuttavia nell’interpretazione di tale dualismo si manifestano divergenze e “distinguo” destinati secolarmente a dividere le comunità catare. Comunque per la maggioranza dei proseliti di tale movimento ereticale i due princìpi, ossia quello del bene e quello del male, furono divisi, opposti e inconciliabili ab aeterno: v’era cioè un autentico dualismo che si manifestò in specie nel Mezzogiorno francese e divenne peculiare degli Albigesi. Dio era il principio supremo del mondo spirituale e materiale, uno degli angeli però – Satana – ribellatosi a un certo punto, aveva foggiato la materia dapprima inerte, inaugurando la lotta contro Dio.

Le notevoli differenze iniziali assunsero tuttavia grandi conseguenze nello sviluppo del catarismo, in modo speciale per la difforme dottrina relativa a Cristo e a sua madre, Maria. Per alcuni infatti Cristo fu puro spirito entrato nel grembo della madre, passando attraverso un orecchio senza essere strettamente unito a un corpo; per altri invece fu essenzialmente un corpo e non ebbe niente in comune con la divinità. Comunque Cristo portò sulla terra il messaggio del Dio dello spirito e indicò la via per liberare dalla schiavitù della materia l’uomo e aiutarlo a ritrovare l’unità delle essenze spirituali, quell’unità dal principio del male spezzata per imprigionare il mondo.

Da una tale concezione della realtà dipesero significative conclusioni: i libri dell’Antico Testamento in quanto attestazione di un Dio creatore dell’universo materiale, manifestatosi mediante i fenomeni della natura, non potevano essere considerati come opera del Dio buono ma ebbero come autore il demonio. Naturalmente rappresentanti del dio malvagio furono i personaggi considerati onorevolmente dal Vecchio Testamento, da Isacco, a Mosè, a Giovanni Battista.

Altre e gravi conseguenze di ordine morale nonché sociale derivarono da tali concezioni. Infatti, se tutti dovevano impegnarsi per liberare lo spirito dalla piovra della materia, bisognava anzitutto astenersi dalla eccessiva nutrizione basata sulle sostanze che avevano in sé prigioniere le particelle dello spirito, particelle destinate a rimaner catturate sia per l’assimilazione nutritiva che per l’assimilazione generativa.

Bisognava pertanto escludere dal cibo ogni sostanza di natura animale – la carne, il latte, le uova, il formaggio – e ogni atto che originasse la nascita di un essere vivente. Scopo finale del catarismo in ogni sua sembianza fu pertanto la totale estinzione della vita, un autentico suicidio cosmico, tradottosi in un rigoroso e disumano ascetismo dai più del tutto impraticabile. Si rese allora necessario un alleggerimento della suddetta precettistica per la massa dei fedeli distinti tra credenti e perfetti.

Veri seguaci del catarismo erano naturalmente solo questi ultimi che, avendo ricevuto il bene del consolamentum, possedevano lo Spirito Santo, ed erano obbligati pertanto ai doveri inerenti a questo stato di perfezione: si nutrivano solo di pesce e verdura conditi con olio e praticavano lunghissimi periodi di digiuno, spesso si salassavano per indebolire il corpo e mantenerlo sottomesso allo spirito, non contraevano matrimonio e nel tempo della libera professione della loro fede vestivano un particolare abito che, nel periodo delle persecuzioni, si ridusse a uno scapolare indossato sotto le vesti.

Durante il loro vagare da una comunità all’altra, essi si muovevano assai spesso in due, accompagnati sovente da donne presentate come mogli, onde sfuggire all’occhiuta vigilanza degli inquisitori che sospettavano di catarismo tutti coloro che sembravano non praticare una normale vita sessuale. Nei loro viaggi essi divenivano – come accennato – di volta in volta missionari intenzionati a far sempre nuovi proseliti al catarismo, oppure visitavano le comunità più deboli, seguendo gli inviti che ricevevano da coloro che si manifestavano bisoGnosi di aiuto spirituale o materiale.

Come è chiaro solo gli eletti – i perfetti – potevano conseguire cariche di responsabilità a livello comunitario e nella gerarchia ecclesiastica. Il maggior numero di fedeli invece era costituito da coloro che con la Chiesa catara avevano stipulato il cosiddetto patto di convenensa. In base a questo, il fedele si impegnava a ricevere in punto di morte il consolamentum, ad aiutare durante la vita i perfetti, quando ve ne fosse stato bisogno, e a prendere parte alle cerimonie comunitarie; per il resto proseguiva la sua vita di ogni giorno.

Ma proprio tal posizione di fiancheggiamento provocò gravi ripercussioni a livello sociale non facilmente quantificabili ma di grande portata soprattutto in Provenza: il credente permaneva in una condizione di vera anarchia morale; su di lui infatti non avevano più presa le norme cattoliche, rifiutate, né le catare, alle quali non era obbligato ad aderire prima di essere perfetto. Aggiungeremo poi che la Chiesa catara rigorosissima verso i perfetti era di un eccezionale lassismo verso i credenti, sempre più deviati da alcune strane e pericolose norme della dottrina ereticale.

Una donna incinta era sempre e comunque considerata in stato demoniaco e ogni nascita doveva essere per principio rifiutata; inoltre, pur di evitarla, qualsiasi forma di congiunzione carnale di carattere deviante veniva considerata legittima. I Catari inoltre ritennero lecita l’usura, altra pratica negata dalla coscienza medievale e vietarono alle gerarchie ecclesiastiche o politiche il diritto di punire, specialmente con la pena di morte, rifiutando ogni aiuto persino in caso di guerra a chi portasse le armi.

Quanto detto fa comprendere quale divenne la concreta realtà del catarismo che si inserì in Occidente come forza socialmente ed economicamente disgregatrice in certo modo persino anticristiana. Di qui nacque allora la lotta antiereticale con le sue asprezze, di qui le repressioni inaudite e disumane che riuscirebbero incomprensibili, se non sapessimo quali furono le conseguenze della diffusione del catarismo.

Quali furono i riti e le celebrazioni della Chiesa catara? Anzitutto dobbiamo ricordare la convenensa, il patto che stabilì un accordo fra credenti e perfetti; cerimonia centrale e caratterizzante fu tuttavia il consolamentum. Dopo un periodo di preparazione detto di abstinentia, si giungeva alla cerimonia. I fedeli, perfetti e credenti, si riunivano in casa di un simpatizzante: in una stanza su un tavolo coperto da un lino bianco veniva collocato il Nuovo Testamento e forse anche il testo contenente il “rituale” della cerimonia.

Dopo le prime formalità preliminari colui che doveva ricevere il consolamentum chiedeva a colui che presiedeva la cerimonia la benedizione subito impartitagli e alla quale faceva seguito una lunga predica, volta a esortare il neofita alla fede.

Il clou dell’assemblea consisteva nella recita del Pater Noster, che in un’altra apposita omelia era definita la preghiera del perfetto, da ripetersi in tutti i momenti importanti della giornata.

Successivo a questa prima parte era il consolamentum: dopo altre preghiere il consolando si inginocchiava ai piedi del presidente della cerimonia che poneva su di lui un libro aperto. Allora tutti i presenti già perfetti ponevano la mano destra sul consolando e continuavano la preghiera, quindi si scambiavano il bacio della pace e baciavano il libro.

Quando invece il consolamentum avveniva in punto di morte, la cerimonia si svolgeva con un rito abbreviato e condizione necessaria e sufficiente era che il consolando fosse ancora in piena coscienza. Connessa poi con tale cerimonia finale fu la terribile usanza catara detta dell’endura, praticata forse solamente negli ultimi tempi dagli Albigesi, in base alla quale i perfetti in punto di morte venivano soffocati, affinché si spegnessero completamente purificati e senza tema di commettere altri peccati.

Si è detto che l’Osservanza integrale del catarismo era impossibile per chi non possedesse volontà ed energia eccezionali. Si verificò così che molti consolandi-consolati, in quanto ritenuti moribondi e poi guariti, erano costretti a osservar pratiche imposte loro dalla nuova religione e, se non erano in grado di farlo, dovevano abbandonare il catarismo. Proprio per evitare ciò allora il neo-consolato, in caso di miglioramento, veniva a volte lasciato morire di fame o, come si accennava, soffocato per esempio con un cuscino o indotto al suicidio.

Se sulle pratiche catare siamo abbastanza bene informati, la stessa cosa non può dirsi per quanto riguarda la loro organizzazione ecclesiastica. Al centro delle comunità erano tuttavia i perfetti, rispetto ai credenti considerati alla stregua dei sacerdoti cattolici. Di questi ultimi almeno due risiedevano stabilmente nella comunità per amministrarla e dare i sacramenti, per esempio il consolamentum; gli altri, come accennato, viaggiavano per la loro attività di proselitismo. Le comunità più grandi venivano presiedute da un vescovo assistito da un filius maior e da un filius minor. In caso di decesso del vescovo lo si sostituiva con il filius maior, oppure con il minor con riti a volte semplici, a volte complessi.

Non vi fu invece un capo supremo che collegasse tutte le Chiese esistenti. Alla metà del XIII secolo, i Catari erano ancor numerosi in Provenza, in Linguadoca, in Francia settentrionale, in Germania, in Austria, poi in Italia ove furono ben presenti al Nord e al Centro, mentre taluni si stabilirono anche in Calabria e Sicilia.

Tale penetrazione capillare spiega la forza con cui la Chiesa attaccò il catarismo, aiutata anche dal potere politico. Sotto tale aspetto il XII e il XIII secolo furono essenziali per la diffusione della suddetta eresia che però, sempre più perseguitata, fu battuta e annientata zona per zona.

In Provenza, ad esempio, e nella contea di Tolosa essa fu colpita a morte dalla crociata antialbigese (iniziata nel 1209) e dall’immissione di una feudalità francese al posto della provenzale con conseguente sparizione dello spirito nazionale provenzale. Inoltre l’attività frenetica di inquisitori abili e decisi a tutto osare, fu determinante per porre in crisi il catarismo, tanto che nel novero di un centinaio di anni dei suoi numerosi proseliti non rimase che il nome.

In Italia invece il regime comunale permise vita meno agitata ai devianti, ma anche nella penisola l’Inquisizione si mosse con pesantezza e decisione. A livello politico nell’ambito della lotta fra papato e Impero i Catari si schierarono con i ghibellini, seguendone le alterne vicissitudini, come attesta la storia fiorentina. La fine del ghibellinismo e il passaggio dal Comune alla Signoria segnarono anche il termine della sensibile presenza catara in Italia.



Al di là dei fattori indicati, nell’elencare i motivi determinanti la sconfitta del catarismo in Italia, sarebbe impossibile dimenticare l’opera svolta dall’Ordine francescano e dal domenicano di cui tratteremo fra breve. A proposito di questi ultimi inoltre non vale la pena tanto di richiamarsi alla più visibile azione degli inquisitori, quanto all’attività capillare ed efficiente dei polemisti, dei predicatori, tutti esemplari viventi di una profonda religiosità. Si pensi infatti all’efficacia di un san Francesco, di un sant’Antonio da Padova o di un san Domenico, per avere la percezione di quanto i due suddetti Ordini fecero onde conseguire il recupero e la conservazione della cristianità occidentale.

Infatti l’innegabile fascino della religiosità dualistica, la spirituale austerità dei perfetti, la folla dei credenti, l’aiuto dei prìncipi posti di fronte alla crisi della gerarchia ecclesiastica, solo per poco evitarono il crollo del cattolicesimo, in parte non esigua salvato da Francescani e Domenicani. E se del catarismo pochi disiecta membra sopravvissero nella cultura occidentale, segnatamente nell’italiana – qualche leggenda, tradizioni o credenze superstiziose – ciò va ascritto a merito dei frati Minori e dei Predicatori.

Accanto al catarismo dianzi preso in esame non dimenticheremo di fare almento un cenno alle eresie minori: ricorderemo i Passagini, inconsueta fusione di ebraismo e cristianesimo per breve periodo comparsi in Lombardia fra XII e XIII secolo, e inoltre gli Speronisti, seguaci di Ugo Speroni, banditore di un cristianesimo spacciato per più ascetico. Ad Arnaldo da Brescia si richiamarono invece gli Arnaldisti. Interessante resta poi il movimento degli Umiliati, ricchi di fermenti mistici e politici e quasi unici nel loro genere per l’intento da essi mostrato di vivere in modo rigidamente comunitario, negli ultimi decenni del XII secolo, specialmente in Lombardia e nella pianura padana.

Particolare attenzione meritano inoltre i Poveri Lombardi e i Poveri di Lione confluiti in seguito nell’eresia solitamente denominata Valdismo. Per comprendere le origini del Valdismo, bisogna riferirsi al grande moto della cristianità medievale da noi in precedenza menzionato e noto come Riforma ecclesiastica del secolo XI , la cui influenza sulla gente qualunque fu sensibile. Sfuggì invece spesso l’influsso spicciolo ma pur profondo e rivoluzionario operato su clero e popolo dalla Riforma ecclesiastica, in un’epoca in cui i rapporti fra il centro e la periferia si intensificarono e furono forti e vivi ma anche tempestosi.

In quel periodo il popolo dei fedeli e il clero si riscossero e cominciarono ad avvertire l’urgenza di un cristianesimo effettivamente trasferito nella vita della società.

Si ebbe allora un risveglio di energie e le stesse popolazioni che dettero vita al Comune, sul piano religioso cercarono la riforma della Chiesa. Di questi fedeli si servirono i pontefici per vanificare la resistenza del clero indegno e per spezzare gli interessi che non erano intenzionati a cedere. Si spiegò così la pataria a Milano e l’attività già menzionata a Firenze di cui Giovanni Gualberto si fece banditore.

Si diffuse d’altronde un più penetrante sentimento religioso, i fedeli bisoGnosi del divino invocarono un cristianesimo evangelico. Alla parola dei sacerdoti s’accoppiò la lettura diretta del Nuovo Testamento e in genere della Bibbia, esaminati tuttavia – come si è già detto e come qui intendiamo ribadire – con entusiasmo, ma con una insufficiente preparazione, mentre una buona cultura sarebbe stata indispensabile per la comprensione di testi che, male interpretati, originarono devianze pericolose. Ma tutto ciò segnò le premesse che spiegano le origini di tanti movimenti di contestazione nei riguardi delle gerarchie e segnatamente la nascita della “devianza” valdese.



È ormai accertato che alle origini del Valdismo viI fu un personaggio ben identificato, ossia il mercante lionese Valdo. Di lui non sappiamo molto: vissuto nella seconda metà del XII secolo, colpito dalla morte di un amico cui si aggiunse l’impressione prodottagli dalla leggenda di sant’Alessio, decise di vivere secondo la precettistica evangelica, si fece tradurre la Bibbia in volgare e dietro consiglio di un sacerdote fece voto di povertà.

Parendogli tuttavia doveroso condurre gli altri verso la salvezza, si dette alla predicazione, radunò un buon numero di seguaci come lui pronti a pronunciare il voto di povertà e a predicare. Venuto in contrasto con l’arcivescovo di Lione, egli fu espulso da quella diocesi. I Valdesi allora ricorsero a Roma ove furono accolti con benevolenza nel 1179 dal pontefice Alessandro III nel corso del III Concilio Lateranense.

Rassicurati da Alessandro ma privi del permesso di predicare – ovvero del munus praedicandi –, essi rientrarono in Lione donde nel 1181 vennero ancora una volta in rotta di collisione con il nuovo arcivescovo, Giovanni di Bellesmains. Il contrasto fu definitivo e irreversibile e da allora in poi i Valdesi rimasero separati dalla Chiesa.

Con la definitiva scissione ebbe luogo lo sviluppo del Valdismo costituitosi come gruppo di chiese vincolate da un momento federativo che tuttavia non evitò fra loro divergenze anche profonde in materia di fede. Taluni punti fondamentali furono però accettati in concordia e all’unanimità: l’ostilità verso la Chiesa di Roma, la povertà volontaria, la predicazione del Vangelo e la diffusione della Bibbia in volgare.

Al di là di queste dottrine vi furono gravi divergenze, per esempio tra i Poveri di Lione o Valdesi propriamente detti e Poveri Lombardi o Valdesi di origine italiana. Per i francesi si contraddistinsero con grande importanza l’escatologismo, l’attesa della fine dei tempi e il prossimo ritorno del Signore, tutti elementi che comportarono persino l’astensione dal lavoro e l’impegno per una palingenesi globale della società. Meno acre fu però in questi ultimi l’opposizione alla Chiesa ufficiale. Sugli italiani invece influì l’aspetto Patarinico e arnaldistico che li condusse a una radicale opposizione alla Chiesa di Roma e alla gerarchia ecclesiastica, a negare validità ai sacramenti impartiti dai sacerdoti indegni e a escludere di poter vivere di elemosine: la loro povertà doveva infatti andare di pari passo con il lavoro, limitato al minimo indispensabile per la sopravvivenza.

Condannati dal Concilio di Verona del 1184, i Valdesi furono in seguito soggetti a inquisizione, più mite nei loro riguardi di quella esperita contro i Catari di Provenza, sia in quanto meno numerosi, quindi meno pericolosi, sia perché la Chiesa non li sentì come totali oppositori e sia infine per il fatto che i contrasti interni ripetuti e sofferti impedirono alla nuova eresia di raggiungere ufficialmente strati più ampi di popolazione.

Tuttavia pur non definitivamente rafforzatosi, il Valdismo rimase in vita nel corso dei secoli specialmente per l’accortezza e il sagace senso del limite dei dirigenti e dei seguaci, spesso riusciti a sopravvivere senza dar troppo nell’occhio alle autorità romane.

Si annoverarono così fra quei gruppi di eterodossi le comunità francesi, le valdostane, le lombarde, le provenzali. Non trascurabili poi le correnti di Calabria e Boemia. Naturalmente seppur meno virulente le persecuzioni produssero il loro effetto, così talune comunità sparirono – per esempio la lombarda – mentre altre si fusero a diverse eresie, come accadde per i Valdesi di Boemia, collegatisi al movimento hussita.



Gli anni fra il 1124 e il 1154 furono in parte dominati nella Chiesa dal grande e già ampiamente ricordato esempio di san Bernardo di Clairvaux. Bernardo, fra l’altro, riuscì ad aver ragione dello scisma che alla morte di Onorio II (1124-1130) divise la cristianità fra due pontefici, ossia Pietro Pierleone, Anacleto II , e il protetto dei Frangipane, Innocenzo II (1130- 1143), e rafforzò quindi l’alleanza fra il papa e Lotario di Supplimburgo contro Anacleto, i Normanni, Ruggiero II e il competitore di Lotario, Federico di Svevia. In seguito alla suddetta azione, Lotario assunse la corona imperiale il 4 giugno 1133 dietro la rinuncia di fatto a intromettersi nella elezione dei vescovi e in tal modo venne concretamente sanzionata la scelta operata a Worms.

Importante fu poi l’accostamento a Innocenzo II , dopo la scomparsa di papa Anacleto, di Ruggiero II , accostamento operato anch’esso dalla sagace politica di san Bernardo che in tal modo aprì, con importanti conseguenze ecclesiologico-organizzative all’Ordine cistercense l’Italia meridionale.

Tuttavia una battuta d’arresto tal politica subì a causa della turbolenta situazione romana. In un Concilio romanodel 1159 era stato infatti condannato “post mortem” il dianzi citato Arnaldo da Brescia che, venuto dalla Francia nell’Urbe, si pose alla testa del movimento comunale cittadino, assumendo con la sua violenta predicazione, non soltanto volta alla critica della corruzione del clero, una posizione di contrasto anche politico e in qualche misura sociale con il papa e con san Bernardo. Con Eugenio III , destinato a succedere sulla cattedra di Pietro (1145-1153) a Celestino II e a Lucio II , si può dire che fu lo stesso Ordine cistercense a salire sul soglio di Pietro, rafforzando vieppiù la posizione di san Bernardo. Eugenio III rientrò così nella sua città che tuttavia dovette presto abbandonare nuovamente.

Gli avvenimenti romani passarono comunque in secondo piano, mentre la generale attenzione si spostò verso la seconda crociata predicata pure essa da san Bernardo (1147-1149), il cui risultato fu tuttavia nel complesso assai modesto e in parte differente dal travolgente risultato della precedente.

Nel frattempo, l’imperatore Corrado III di Hohenstaufen successo a Lotario di Supplimburgo nel 1138 si preparò a scendere in Italia, per assumere la mediazione fra gruppi politicamente rivali volti a generare pericolose confusioni in numerosi centri cittadini; ma il 15 febbraio 1152 Corrado morì a Bamberga, mentre venne eletto Federico I Barbarossa. Con lui il pontefice stipulò presto a Costanza stessa nel 1153, un trattato che previde un aiuto per risolvere la situazione di Roma praticamente egemonizzata da Arnaldo da Brescia e ovviare agli inconvenienti di un inasprimento della posizione dell’Urbe contro i Normanni del Sud. Ma Eugenio morì subito dopo a Tivoli l’8 luglio 1153 e nell’agosto successivo si spense pure san Bernardo e con lui tramontò l’epoca della grande diffusione dell’Ordine cistercense caratterizzata anche della nascita degli Ordini militari ovvero dei cavalieri di San Giovanni (1114), dei Templari (1128) e dell’Ordine di Calatrava (1147), le cui esperienze più che in Terra Santa, come accadde per Giovanniti e Templari, si avvertirono nel continente, ove essi parteciparono alla presa di Lisbona.

All’inizio l’imperatore Federico, pur avendo l’intenzione di riaffermare il prestigio dell’Impero anche nei riguardi della Chiesa, prese le parti del papa Adriano IV , un inglese, estraneo ai contrasti romani e gli offrì il suo sostegno in cambio della corona imperiale. Pertanto, come dianzi accennato, caduto in suo potere Arnaldo da Brescia, Federico lo consegnò al papa che ebbe libera la via di Roma e che in cambio della vita di quel pericoloso eretico, nel 1155 conferì la corona imperiale allo svevo.

Comunque, una volta rafforzatosi sul trono pontificio, Adriano non commise l’errore di porsi nelle mani del Barbarossa, della cui abilità e determinazione egli diffidò ben presto. Roma rafforzò quindi l’intesa con Guglielmo di Sicilia, consolidando in Curia il partito siciliano contro quello imperiale, capeggiato dal cardinale Ottaviano di Santa Cecilia. Con il che l’Impero ritenne leso l’accordo del 1153. La disputa accesasi attorno ai Beneficia si chiuse quindi con una conciliazione apparente. Infatti di lì a poco, durante la dieta di Roncaglia del 1158 Federico fece sostenere dai legisti imperiali, Martino Gosia, Bulgaro, Jacopo e Bernardo, la pretesa della assoluta autorità dell’Impero in merito ai diritti di regalia.

S’iniziò così il periodo più travagliato della lotta tra Regnum e Sacerdotium, lotta dalla quale i Comuni lombardi cercarono di trarre il massimo beneficio, in quanto si trovarono a occupare la classica posizione di chi tra i due litiganti si giova di una sua apparente neutralità. La situazione tuttavia si complicò ancor più, allorché all’interno stesso della Chiesa si profilarono su questa problematica tesi contrapposte: a sostenere l’indipendenza della parte imperiale fu infatti il cardinale Ottaviano, destinato a diventare antipapa con il nome di Vittore IV . Le ragioni di Roma divennero invece appannaggio di Rolando Bandinelli, canonista e discepolo di Abelardo, che nel 1159 fu eletto pontefice con il nome di Alessandro III .

Come intermediario di tanto complesso e profondo scisma si pose Federico I , il quale convocò un Concilio in Pavia in cui – era prevedibile – venne riconosciuta come legittima l’elezione dell’antipapa.

Lo scisma così si presentò senza limiti e senza esclusione di colpi; si incrociarono le scomuniche e l’imperatore procedette alla distruzione di Milano, per fiaccare la resistenza dei Comuni appoggiati da papa Bandinelli. Nel 1164 morì il filoimperiale Vittore IV , ma lungi dall’esaurirsi, la magna dissentio si arricchì di nuovi motivi e Federico nominò un altro antipapa: Pasquale III .

Alessandro III dapprincipio trovò rifugio presso il re di Francia Luigi VII , ma scarso appoggio egli ebbe in realtà da quel sovrano, e ancor meno ne ricevette in seguito dal re d’Inghilterra, Enrico II Plantageneto, con cui si trovò a lottare per il grave contrasto sorto tra quest’ultimo e l’arcivescovo di Canterbury, Tommaso Becket, drammaticamente risoltosi – quasi per attestare le difficoltà di fronte alle quali si trovò la Chiesa nel momento in cui i regni nazionali andarono rafforzandosi – con l’uccisione dell’alto prelato, ovvero con l’evento che fu più tardi denominato l’assassinio nella cattedrale (1170).

Alessandro tornò allora a Roma che sentì quale sua sede naturale, anche se lì, in sua assenza, l’antipapa dietro pressante richiesta federiciana aveva fatto canonizzare Carlo Magno. In Italia, frattanto, Alessandro strinse un accordo antistaufico con i Normanni di Sicilia e con Venezia, nel momento in cui, tramite quest’ultima, Michele Comneno fece intravedere al papa il miraggio di una riconciliazione fra la confessione bizantina e la romana nonché con le città lombardo-padane divenute il punto più forte della nevralgica resistenza antifedericiana.

Alessandro e le città della lega, in quella situazione che le vide rinsaldate in una organica alleanza, raddoppiarono gli incontri diplomatici, mentre il nuovo antipapa Callisto III (1168-1178) poté giovarsi di uno scarso seguito e nella difficile situazione non riuscì a operare a fondo in sostegno delle ragioni imperiali.

A quel punto il destino del Barbarossa apparve segnato: mentre Enrico il Leone si pose apertamente contro Federico (1174), si strinse saldamente l’alleanza lombardo-padana e romana contro l’Hohenstaufen.

Il Barbarossa tornò allora nella penisola nel 1174 e fu quello il momento dello scontro frontale fra papato e Impero ad Alessandria, la città così chiamata dal nome del papa, sorta alla confluenza della Bormida con il Tanaro e soprattutto fu quello il momento della battaglia di Legnano del 29 maggio 1176 e della sconfitta di Federico.

Tornare alla pace dopo cotanto scontro, fu impresa ardua che si iniziò con i preliminari di Anagni e con la tregua di Venezia (1177) per concludersi sei anni più tardi, nel 1183, con la pace di Costanza destinata a sanzionare la vittoria della Chiesa romana e la sostanziale indipendenza dei Comuni. Al colmo del successo Alessandro III convocò il III Concilio ecumenico Lateranense del marzo 1179 nel quale, fra gli altri punti, fu deciso di considerare eletto un papa soltanto se in possesso dei due terzi dei voti dei cardinali elettori.



Con Innocenzo III (1198-1216) la Chiesa romana raggiunse forse il culmine della sua potenza. Il grande pontefice riprese infatti i temi della teorica gregoriana contenuti nel Dictatus Papae e in ogni parte del continente fece sentire la forza delle sue idee e del suo programma teocratico. Per quanto poi riguardò la politica imperiale egli cercò di mantenere separata la corona siciliana dalla imperiale, di fatto riunite con il matrimonio di Costanza d’Altavilla e di Enrico VI figlio del Barbarossa.

Dopo l’urto con Ottone IV di Brunswick, Innocenzo si contrappose al re inglese Giovanni Senzaterra che non intendeva riconoscere l’arcivescovo di Canterbury, Stefano Langton, consacrato dal papa. Nel primo frontale scontro fra le più importanti potenze europee Giovanni Senzaterra si alleò con Ottone IV , mentre Innocenzo III parteggiò per Filippo II e per il giovane Federico di Svevia.

Il 27 luglio 1214 si svolse la grande battaglia di Bouvines, da considerarsi la prima in cui l’Occidente si divise nei due suddetti blocchi, e fu destinata a concludersi con la vittoria franco-sveva e la sconfitta anglo-guelfa. Così fu spianata la strada alla successione di Federico II , ancora sotto la tutela del papa dopo la morte del padre Enrico VI e della madre Costanza di Altavilla. La incoronazione del nuovo imperatore Hohenstaufen avvenne in Roma nel 1220.

Due questioni fra le altre tenne presenti Innocenzo III : la crociata e la lotta contro l’eresia. Egli infatti fu il promotore principale della quarta crociata svoltasi fra il 1202 e il 1204. Quella volta i crociati stabilirono di recarsi in Terra Santa per mare e fecero un contratto con la repubblica di Venezia per il trasporto di uomini e armi; essi però non si trovarono in condizioni economiche tali da poter onorare il patto sottoscritto e, onde non rinunciare alla spedizione, furono costretti a farsi strumento della sete di potere dei veneziani sulle terre orientali.

Infatti il doge Enrico Dandolo indusse i crucesignati, prima che si dirigessero verso Oriente, a compiere una variante di rotta alla volta di Zara. Così, prima che avesse luogo la Crociata, fu espugnata la città dalmata. Quindi con l’argomentazione capziosa ma non priva di verità che, per battersi contro i Turchi, bisognava avere il controllo dell’Impero bizantino allora squassato da sommosse, i milites Christi furono successivamente portati a Costantinopoli con il disegno primario di rimettere sul trono l’imperatore spodestato, Isacco l’Angelo. Poi però ebbe luogo la eliminazione dei legittimi sovrani e la fondazione dell’Impero latino d’Oriente; di tal nuova compagine fu eletto imperatore Baldovino di Fiandra (1204) che costituì un propugnacolo cristiano, orientato contro gli infedeli.

Con la costituzione del nuovo stato cristiano Venezia raggiunse un’immensa potenza estesa sino al mar di Marmara mentre nello stesso tempo cominciarono le trattative per unire la Chiesa latina alla greca.

Per quel che concerne le crociate ricordiamo che Innocenzo III nel 1208-1209 promosse pure quella contro i già menzionati Albigesi di Provenza, volta alla totale estirpazione dell’eresia da quella regione che ne era completamente infettata e la sua fu un’azione talmente incisiva, che finì quasi con lo spegnere la civiltà stessa di cui il Sud della Francia era stato fiorente sede.

Con ciò il concetto di crociata mostrò d’essersi sensibilmente modificato dall’ispirazione originaria, diventando addirittura un fattore di conquista francese delle terre del Mezzogiorno occitanico, oltre che il mezzo per sradicare la mala pianta ereticale.

I crociati, condotti da Simone di Monfort e corroborati dalla predicazione di Domenico di Guzmán, invasero la Provenza e gli eretici furono stanati e sterminati con inaudita ferocia. Anche i vassalli del re di Francia presero però parte all’impresa contro il prospero stato dei conti di Tolosa.

Gli Albigesi vennero così strappati dai loro territori elettivi, ma con ciò l’eresia non si estinse del tutto, rimanendo in vita della medesima taluni focolai come i Poveri Lombardi e i Poveri di Lione. Anche in Italia, nei Comuni della Lombardia, della Toscana e dell’Umbria – soprattutto a Orvieto – si manifestarono fermenti ereticali antiromani.

Allorché nel 1215 Innocenzo III inaugurò il IV Concilio ecumenico lateranense in Roma, oltre a ribadire la funzione della crociata, emanò una serie di disposizioni, per porre gli eretici al bando della società. Onorio III , cinque anni più tardi, chiese addirittura che quelle norme, all’atto dell’incoronazione, fossero assunte da Federico II come norme dell’Impero. L’eresia dunque divenne un reato alla stregua di altri, perseguito penalmente oltre che canonicamente. Nel Concilio, Innocenzo raccolse poi una serie di trionfi che ristabilirono al meglio l’autorità della Chiesa di Roma e ridimensionarono gli Arabi – nel 1212 i re iberici vinsero con le armi cristiane gli infedeli a Las Navas de Tolosa – e videro all’azione nuovi Ordini religiosi: fra questi oltre ai Francescani e Domenicani prevalsero gli Ospedalieri e i Lazzaristi, impegnati nella cura degli infermi, i Trinitari, dediti al riscatto dei cristiani schiavi dei musulmani, i Carmelitani e gli Eremitani, più dappresso dedicatisi alla vita contemplativa.

Comunque nel 1215 Innocenzo III poté considerarsi quasi in tutto vincitore: Inghilterra, Aragona, León, Portogallo, Ungheria si dichiararono vassalli del papa e ne rispettarono l’autorità, mentre il cristianesimo si diffuse sempre più nelle terre del Nord Europa e anche nella penisola iberica gli Arabi conobbero le prime vere sconfitte.

Così, allorché nel novembre 1215 si celebrò il già ricordato IV Concilio Lateranense, Innocenzo procedette alla rinnovata condanna delle eresie e segnò l’ordine dei patriarcati – Costantinopoli, Alessandria, Antiochia e Gerusalemme – da porre sotto il primato morale e apostolico di Roma. Nel corso del Concilio si legiferò altresì sull’istituzione dei tribunali ecclesiastici e sulla disciplina degli Ordini monastici, soggetti alle regole benedettina e agostiniana. Fu inoltre sancito l’obbligo della confessione individuale per la remissione dei peccati e si impose ai cristiani di ricevere la Comunione almeno una volta l’anno, a Pasqua. Infine Innocenzo bandì una nuova crociata che avrebbe dovuto essere capeggiata da Federico II .

Per concludere, papa Innocenzo, esperto di teologia e di diritto fu allo stesso tempo eccezionale organizzatore e amministratore ecclesiastico nonché interprete delle più autentiche esigenze della società del tempo. Egli fu peraltro uno dei più significativi rappresentanti dei pontefici colti e diplomatici, ebbe precisa coscienza dell’arduo compito affidatogli e dell’ampiezza del suo potere. Egli infine compì una precisa formulazione del principio teocratico, ossia della teoria secondo la quale al papato spettò l’assoluto dominio su tutti i poteri e i potenti della terra.



Fra la morte di Innocenzo III (1216) e la fine dell’Impero di Federico II , nel 1250, si successero i pontificati del debole Onorio III , del forte Gregorio IX , di Celestino IV e di Innocenzo IV , tutti variamente impegnati, nel corso dell’annosa, profonda polemica fra papato e Impero a far rispettare al sovrano l’impegno preso e non mantenuto di intraprendere la crociata. Colpito dalla scomunica agli inizi del pontificato di Gregorio IX , Federico venne costretto a partire per l’Oriente, ove ebbe luogo una crociata secondo conclusioni e svolgimento diversi dal previsto.

Difatti Federico, onde abbreviare le ostilità, concluse un patto politicoeconomico con alcuni principi musulmani d’Egitto e di Siria, in base ai quali ricostituì il regno di Gerusalemme di cui fu re dopo il suo matrimonio con Iolanda di Brienne, ultima erede di quella corona. A questo atto senza precedenti successe una negativa reazione papale che stigmatizzò lo svevo per l’accordo concluso con gli infedeli, accordo con il quale si interruppe la guerra, mentre si accreditò in qualche modo la posizione dei Saraceni (1230).

Non è questo il luogo per ricostruire compiutamente vicende che esulano dai più diretti interessi della storia della Chiesa, ma va sottolineato come l’atteggiamento dell’imperatore mise in luce in qual misura, verso la metà del Duecento, si fosse modificato il punto di vista della cristianità sulla guerra santa, un tempo fermamente perseguita e poi, soprattutto in seguito alle sconfitte cristiane – le ultime due crociate di Luigi IX di Francia del 1248 in Egitto e del 1270 in Tunisia furono in questo senso del tutto illuminanti – non più accettata, anzi fermamente respinta dai fedeli e pure dal clero. Si cominciò dunque a ritenere, sebbene i pontefici apparissero di parere diverso, che per convertire gli infedeli e riportarli alla fede di Cristo, la guerra e la violenza non fossero i mezzi più adeguati.

Passando dalla crociata all’eresia – ma i due concetti in qualche modo finirono per coincidere per esempio ad Albi – il fatto che quest’ultima fu considerata come un reato punibile con la pena di morte per il peccatore ostinato e inoltre l’istituzione del Tribunale della Santa Inquisizione, esplicarono forme di rigoroso controllo che tuttavia non servirono a estirpare del tutto le manifestazioni di eterodossia.

Furono invece due i movimenti religiosi che riuscirono a infondere nuova forza alla spiritualità della Chiesa: quelli animati rispettivamente da san Domenico di Guzmán e da san Francesco d’Assisi.

Castigliano di Calaruega (1170-1221), il primo comprese la pericolosa situazione del Sud della Francia visitata allorché, al seguito di Diego di Osma, l’attraversò per recarsi in Italia. Domenico ebbe presto numerosi confratelli riuniti sotto la Regola approvata da Onorio III nel 1216, con cui si istituì l’Ordine dei Frati Predicatori, i quali rifiutarono le ricchezze e il possesso dei beni, per impegnarsi nella discettazione teologica a livello altamente culturale (fondamentale fu il loro apporto alla vita delle Università: si pensi in proposito a san Tommaso d’Aquino) e nella lotta contro l’eresia concretatasi mediante l’istituzione del Tribunale della Santa Inquisizione.

Più a fondo nella societas christiana penetrò tuttavia san Francesco d’Assisi (1182-1226), il quale, più che affermarsi sul piano della polemica antiereticale, volle propugnare la piena validità del messaggio evangelico e perciò scelse un modello di vita consumata a contatto della natura di cui esaltò la bellezza e la santità, una vita vissuta nella povertà di Cristo, spogliandosi di ogni bene e rinunciando persino alla proprietà collettiva sino ad allora consentita ai monaci. Pertanto ai Catari insegnò che si poteva amare la natura senza inquinarsi e ai Valdesi che si poteva prediligere la povertà, abitare in poverissime case, senza abbandonare la Chiesa di Roma.

Il successo dei Minoriti, la regola dei quali fu approvata oralmente nel 1210 da Innocenzo III cui seguì l’approvazione scritta e definitiva della Regula bullata accordata a Francesco da Onorio III nel 1223, fu travolgente. Sorsero centinaia di conventi che i successori di Francesco dopo il 1226 dovettero in qualche modo disciplinare e “governare”. Così nella prima metà del Duecento l’Ordine oscillò fra l’ambizione del generale Elia da Cortona e l’umile rigorismo di Giovanni da Parma e presto ne nacquero contrasti tra i frati distintisi in Spirituali e Conventuali.

La divisione si fece più profonda allorché il Francescanesimo s’incontrò con il profetismo escatologico di Gioacchino da Fiore. Alla fine del Duecento poi Francescanesimo e Gioachimismo si saldarono nel pensiero di Pietro di Giovanni Olivi il quale, postosi sulla strada un tempo appannaggio di Tommaso da Celano, Alessandro da Brema, Gerardo di Borgo San Donnino, san Bonaventura da Bagnoregio, Giovanni da Parma, Salimbene de Adam, presentò il Francescanesimo come il momento più compiuto della vicenda ecclesiastica e quindi come la quintessenza della purezza volta a redimere i fedeli, laddove l’alto clero e i pontefici misero in evidenza il declino di un tipo di organizzazione ecclesiastica che aveva fatto il suo tempo.

Contro le opere dell’Olivi si scatenarono pertanto gli inquisitori e numerosi seguaci finirono sul rogo, ma non si spense il suo pensiero che, influendo successivamente persino sull’Alighieri, riemerse in pieno Trecento nelle Epistulae sine nomine del Petrarca. Per via sotterranea e silenziosa, quasi come un limpido e puro fiume carsico, esso sfociò poi, sbocciando nuovamente alla luce, nella Riforma protestante del xvi secolo.



Abbiamo dianzi accennato appena ai contatti stabilitisi tra gruppi francescani devianti e il profetismo di Gioacchino da Fiore. Parleremo qui allora, tornando per qualche momento alle vicende del XII secolo, di quest’ultimo personaggio.

Gioacchino nacque intorno al 1145 a Celico, nella diocesi di Cosenza, e fu figlio di un notaio: appartenne quindi a quello che con parola moderna potremmo definire ceto medio. Dopo i suoi studi perciò, allorché raggiunse i venti anni o poco più, va collocato un pellegrinaggio in Terra Santa, da lui compiuto secondo l’itinerario consueto a quanti non facevano il viaggio interamente per mare: da Bari passò in Albania; di là, traversando la Tracia, raggiunse Costantinopoli, ove dopo una breve permanenza, ebbe la consapevolezza della sua vocazione monastica.

Da Costantinopoli Gioacchino andò in Siria, poi in Palestina, attraversando il deserto e visitando il lago di Genezaret e il Mar Morto.

A Gerusalemme, con precisione sul monte Tabor, si trattenne per 40 giorni in preghiera e meditazione. Quindi da uno dei porti palestinesi tornò per mare in Italia e sbarcò in Sicilia, donde, rientrato in Calabria senza toccare la casa paterna e la città natia, chiese asilo al chiostro calabrese cistercense di Sanbucina. Passò inoltre per vari centri monastici fino a che fu consacrato monaco a Corazzo, ove in seguito fu scelto come abate.

Tale nomina però costituì un pesante ostacolo per Gioacchino che, preferendo dedicarsi agli studi, il 29 agosto 1181 chiese e ottenne da papa Lucio III in Veroli il permesso di abbandonare altre incombenze di carattere amministrativo per attendere in prevalenza alla composizione delle sue opere.

Solo qualche anno dopo, però, nel 1187, da papa Clemente III fu autorizzato a dedicarsi interamente ai suoi lavori e con ciò implicitamente venne liberato dalla carica abbaziale e dalle numerose occupazioni che distruggevano la sua pace interiore.

Nel 1189 poi, il luogo dove si era ritirato e lo avevano seguito altri confratelli, al pari di lui desiderosi di solitudine e di meditazione, fu trasformato nell’abbazia di San Giovanni in Fiore: e ivi sorse in seguito l’Ordine Florense presto dotato di una Regola approvata da Celestino III con apposita bolla del 1196.

Ma questa fondazione e il suo riconoscimento coinvolsero Gioacchino in contrasti superati grazie al sostegno della regina Costanza d’Altavilla e di suo marito Enrico VI di Hohenstaufen. Tra queste vicende e l’impegno della stesura delle sue opere Gioacchino si spense nel 1202.

Naturalmente l’Ordine Florense non finì con lui: tuttavia, dopo un periodo di promettente espansione coincisa con la fine del XII e la prima metà del XIII secolo, si iniziò una sua lenta decadenza, sino a che nel 1570 i Florensi superstiti rientrarono nell’Ordine cistercense.

Il fulcro del pensiero di Gioacchino è l’unità e trinità di Dio, da lui però non tanto considerata nell’interiorità del processo divino, quanto nel suo attuarsi sul piano storico. Egli vide perciò lo sviluppo dell’umanità come il manifestarsi progressivo della Provvidenza, in cui Dio si rivela nella Trinità delle Persone e nell’unità della sostanza: «Il Padre ci impose il peso della legge perché è timore; il Figlio ci impose il peso della disciplina perché è sapienza; lo Spirito Santo ci dà la libertà perché è amore. Dove infatti è il timore è la servitù, dove è il magistero è la disciplina, dove è amore è libertà. Ma poiché una è la volontà e l’operazione delle Tre persone, dal Padre è stata data all’uomo la Libertà perché è Padre e dal figlio è stata data perché è fratello e, diversamente, dallo Spirito Santo è stata imposta la servitù della buona azione perché è timore e sapienza».

Questa triplice azione di Dio ha un’esatta rispondenza nella Sacra Scrittura, «poiché vi sono due persone, di cui l’una è ingenerata e l’altra generata, sono stati due i Testamenti, di cui il primo è pertinente specialmente al Padre, il secondo al Figlio, perché è altro da altro; invero poi l’intelletto spirituale procede da tutti e due e in modo più speciale è pertinente allo Spirito Santo».

Scendendo sempre più sul piano concreto della storia, Gioacchino precisò ancora meglio: «bisogna sapere poi che la lettera del Vecchio Testamento fu affidata al popolo dei Giudei; la lettera del Nuovo al popolo romano; agli uomini spirituali invece fu affidata l’intelligenza spirituale procedente da entrambe».

Dopo le generazioni del Vecchio Testamento – gli Ebrei – e quelle del Nuovo – la Chiesa – verrà dunque un’età dello Spirito: cioè la terza età. E se nelle prime due età vi furono, come guida dei fedeli, prima il Vecchio e poi il Nuovo Testamento, così nella terza età, sempre mediante l’intelligenza spirituale, raggiungeremo l’Evangelo eterno, centro dell’umanità rinnovata, punto di riferimento dei cristiani scismatici, degli Ebrei e dei pagani.

Ma prima di giungere alla nuova età, si dovrà passare attraverso perigliose avversità; queste si concluderanno con la venuta di un primo Anticristo che metterà alla prova tutti i veri fedeli.

Una volta terminate tali sofferenze, si giungerà alla pace della terza età, in cui l’Ordine monastico – Gioacchino pensò forse al suo Ordine Florense – stenderà il suo potere salvifico su tutto il genere umano, ovunque introducendo serenità e quiete dello spirito. Anche questa pace però verrà turbata dal secondo Anticristo, il quale perseguiterà crudelmente i fedeli, per essere finalmente anch’egli travolto dall’ira sterminatrice di Dio.

Parlando dell’incontro tra Gioachimismo e Francescanesimo, deve in primo luogo considerarsi che un contatto fra i due movimenti non potrebbe aprioristicamente escludersi: basti pensare che gli ultimi anni della vita di Gioacchino coincisero con quelli della giovinezza di Francesco.

Non mancano poi altri punti di adesione: alla concezione gioachimita di una società globalmente cristiana, in cui tutto cospira all’unità della vita monasticamente intesa, fa da contrappunto l’ideale francescano di un giocondo senso di pietà, che permea tutto e tutti come un lievito riformatore: gli eletti non saranno pertanto solo quanti fuggono il mondo, ma anche i tanti rimastivi, volti a innalzare sempre più la loro vita sul piano soprannaturale, mediante l’adesione al “terzo ordine”.

Così alla rinuncia di tipo monastico facente capo a una sostanziale comunione di beni come la volle Gioacchino da Fiore, fa riscontro nel Francescanesimo l’esaltazione della perfetta povertà evangelica.

Un ulteriore punto di sutura rinveniamo poi nell’ostilità dei due movimenti verso le crociate, divenute alla fine del Duecento spedizioni quasi sempre armate, sotto la guida di capi militari privi non di rado di una vera spiritualità cristiana e spinti da interessi in prevalenza materiali.

Una sola divergenza di eccezionale portata distingue Francescani e Gioachimiti: non troviamo in san Francesco il senso dell’imminente fine dei tempi, costituente uno dei momenti peculiari della teorica gioachimita. Siamo pertanto indotti a ritenere che fra i due non fu possibile ipotizzare un rapporto di dipendenza concreto e alcun legame; le analogie pertanto vanno spiegate con circostanze similari di tempo, in cui si formarono e maturarono ambedue quelle esperienze storiche.

Tuttavia il Gioachimismo esercitò presto ragguardevoli influenze nell’ambito del Francescanesimo. Sfiorato ne fu indubbiamente Tommaso da Celano che vide in san Francesco un personaggio tipico di un’epoca ormai giunta alla fine.

Simili influenze si rinvengono nel commento all’Apocalisse di Alessandro di Brema e se ne rintracciano molteplici nella grande opera di Gerardo di Borgo San Donnino, l’Introductorius in Evangelium aeternum, che introdusse un’accesa lotta tra i professori laici e regolari dell’università parigina, lotta a cui parteciparono san Bonaventura di Bagnoregio e san Tommaso.

Alla fine del Duecento Pietro di Giovanni Olivi suggellò l’incontro tra Gioachimismo e Francescanesimo. Di Serignan, presso Béziers, nella Francia meridionale, allievo di san Bonaventura, fu una delle personalità più complesse e interessanti del suo tempo. Filosofo, teologo, esegeta, influì sui contemporanei, suscitandone l’amore e l’odio.

Nel Francescanesimo egli individuò il momento più caratteristico della storia della Chiesa e dell’umanità. L’Ordine infatti, allorché la gerarchia ecclesiastica era in decadenza e anche i papi cedevano all’ambizione mondana, rappresenta in toto la purezza capace di salvare i fedeli.

La sua concezione conobbe vasta eco in Provenza e quando l’Olivi venne a Firenze a insegnare ai giovani della città influì sull’idea che poi lo stesso Dante Alighieri ebbe a formarsi sulla Chiesa. Avverso l’Olivi, le sue opere e la stessa sua memoria, si scagliarono teologi ed inquisitori. Furono perseguitati i suoi seguaci, molti dei quali vennero bruciati sul rogo. Non morì però quel pensiero attraverso il quale la storia ecclesiastica del Duecento si ricongiunge a quella dell’età moderna.

Inoltre, uno stesso tipo di profetismo si trovò nell’Arbor vitae crucifixi Jesu di Ubertino da Casale, anch’egli in attesa di una rigenerazione della Chiesa. Importanti poi furono le profezie relative al papa angelico, applicate a Celestino V dallo spirituale Roberto di Uzès (1295-1296) uscite probabilmente dalla Comunità della Marca d’Ancona. A tali ambienti infatti si attribuirono numerosi vaticini che costituirono la traduzione del greco di altre consimili divinazioni trasmesse sotto il nome dell’imperatore Leone il Saggio. Molte di tali predizioni finirono poi nel Liber de Flore ove si sviluppò l’idea del papa angelico incarnato da quattro persone successive; una tradizione eguale fu conosciuta, ad esempio, a metà Trecento, da Cola di Rienzo che ne ebbe certezza attraverso i monaci di Santo Spirito a Maiella. Simili pronostici tornarono in seguito in Nostradamus e, alla fine del Cinquecento, nello Pseudo-Malachia.



La Chiesa della seconda metà del Duecento, rafforzata dai nuovi Ordini dei Predicatori e dei Minori, liberata dalla pesante tutela rappresentata dalla potenza sveva, avrebbe dovuto conoscere un periodo di pace e di equilibrio che le consentisse di riprendere le fila del programma non attuato. Invece essa apparve turbata, oltre che dalle perduranti eresie, dalla crisi che divise il Sacro Collegio dei cardinali, ridotto a pochi membri – giunse persino a dieci e raramente superò i venti – spesso usciti dalle nobili famiglie romane degli Orsini, Colonna, Annibaldi, Savelli, tra loro concorrenti e nemici. Ciò tuttavia non volle dire che i pontefici non avessero acquisito sempre maggior potere, alla pari con i sovrani temporali, cosicché la sicurezza dei loro domini divenne condizione necessaria all’autonomo esercizio della sovranità spirituale.

I papi allora imposero l’elezione canonica dei vescovi e una maggiore moralità al clero, respinsero gli eretici, mirando a comporre un equilibrio politico atto ad assicurare l’indipendenza dello stato papale, staccando il regno del Sud Italia dall’Impero. Gregorio IX poi organizzò la cultura giuridica e fu dotto codificatore di decretali, ammise un aristotelismo mitigato, emendato e corretto al servizio della teologia e organizzò un modello di regolare tipologia inquisitoria.

Innocenzo IV a sua volta si propose di liberare la Chiesa dall’ipoteca politica imperiale; ma fu Gregorio X (1271-1276), Tedaldo Visconti da Piacenza, che cercò per primo, durante il suo pontificato, di attuare il programma più intenso di riforme ecclesiastiche. In lui il pensiero della inattuata crociata che egli tornò a proclamare e la ricerca di capi che la guidassero, andò di pari passo con una sua nuova, positiva valutazione dell’ideale imperiale, vincolo morale e politico tra i popoli occidentali.

Oltre al reperimento di un candidato all’Impero che garantisse con l’unità e la pacificazione dell’Occidente il progetto di conquista della Terra Santa, Gregorio si propose di ridurre il potere dilagante degli Angioini nel Mediterraneo, un potere destinato sempre più a scontrarsi con quello degli imperatori bizantini, compromettendo in tal modo la pace.

Nel Concilio di Lione del 1274 papa Visconti seppe inoltre riunire sia pure per breve tempo, le due Chiese d’Oriente e d’Occidente. Nella sessione del 6 luglio infatti fu proclamato il ritorno della Chiesa di Costantinopoli all’unità cattolica e all’obbedienza del pontefice. I Greci si associarono al canto del Credo con il Filioque. Nelle sessioni precedenti poi si trattò di materie disciplinari intese a sottrarre i sacerdoti alla corruzione rafforzando Domenicani, Francescani e Benedettini. Inoltre Gregorio procedette a una riforma del Conclave nell’intento di segregare i cardinali durante il periodo della elezione, onde costringerli a una più rapida conclusione dei troppo lunghi tempi di vacanza papale.

Tutto ciò comunque non riuscì a sanare completamente la crisi; i conclavi furono sempre lunghi e difficili come a Viterbo (1268-1271), durarono anni e terminarono con elezioni di compromesso di estranei al Sacro Collegio, quale lo stesso Gregorio X, arcidiacono della Chiesa di Liegi. Dopo il quasi interminabile Conclave di Roma e di Perugia (1292-1294) fu scelto Celestino V (1294), considerato il papa degli spirituali – fra questi ricorderemo anche Jacopone da Todi – in contrasto con la Chiesa carnale. Presto però il nuovo papa si avvide dell’impossibilità di realizzare il rinnovamento della Chiesa e si rivolse ai giuristi di Curia per sapere se un pontefice potesse temporaneamente interrompere il suo mandato. Ottenuta una risposta negativa, dopo appena quattro mesi abbandonò ugualmente e definitivamente il pontificato, dando luogo al cosiddetto gran rifiuto, in seguito al quale tornò alla vita eremitica.

Immediatamente gli successe Benedetto Caetani, Bonifacio VIII (1295-1303), che lo fece catturare e languire fino alla morte (1296) nella fortezza di Fumone. Questi, oggetto delle accese critiche degli Spirituali specialmente in seguito alla cattura di Celestino e alla revoca delle decisioni da quegli assunte nel breve periodo del suo governo, riprese in pieno il programma teocratico di Gregorio VII , di Innocenzo III e di Gregorio IX , con energia pari alla difficoltà dei suoi tempi.

Memorabile fra gli eventi del suo papato rimane l’attuazione del primo Giubileo del 1300, con cui fu concessa la remissione totale delle pene temporali alla moltitudine dei pellegrini convenuti a Roma, i quali negli ultimi anni del secolo si erano moltiplicati per compiere un viaggio missionario, il cui fine fu quello di comunicarsi e confessarsi nell’Urbe sulle tombe degli apostoli.

La complessa situazione della Chiesa romana e del pontificato, il succedersi dei lunghi conclavi, le elezioni di compromesso non preclusero tuttavia il progresso degli studi. Guardato agli inizi con sospetto e osteggiato, l’aristotelismo fece il suo ingresso in tutte le università al servizio della teologia, modificandone in parte l’esposizione. Negli studi teologici allora in gran voga prevalsero Alberto Magno e Tommaso d’Aquino, Alessandro di Hales e Bonaventura di Bagnoregio, Ruggero Bacone e Giovanni Duns Scoto. Certo non è qui possibile rendere, sia pure per sommi capi, il senso dell’immane sforzo compiuto dalla cultura medievale per dare una sistemazione alle scienze e una risposta ai massimi problemi della conoscenza. Ma grande fu l’impegno complessivo e altrettanto lo furono i risultati conseguiti.

Fiorì allora fra l’altro in Germania la mistica speculativa di Maestro Eckhart, del quale Giovanni XXII avrebbe condannato ben ventotto proposizioni, riconoscendo nello stesso tempo la sua sottomissione al papato. Ricorderemo altresì gli studi mistici del Taulero, del beato Suso di Ruysbruck, mentre per l’Italia menzioneremo gli slanci mistici di Angela da Foligno e del beato Giovanni Colombini.

In Italia soprattutto vantò risultati positivi la letteratura ascetica con le opere di Giordano da Ripalta, Jacopo Passavanti e Domenico Cavalca. Nelle strade cittadine e nelle campagne risuonarono i canti segnati dal profondo spirito escatologico del movimento dei Flagellanti degli anni intorno al 1260, l’anno del preteso passaggio dall’età del Figlio a quella dello Spirito, il momento in cui predicarono Gerardo Segarelli, fra Dolcino e alcuni dei loro discepoli. Il popolo dei fedeli accorse allora sempre più numeroso ad ascoltare le prediche, le letture commentate della Bibbia, le sacre rappresentazioni, celebrate nelle ampie e solenni cattedrali gotiche.

Alla liturgia fattasi sempre più ricca ed espressiva recarono il loro alto contributo di idee dotti teologi come i già nominati Tommaso d’Aquino e Bonaventura da Bagnoregio. Tutto ciò non potrà farci dimenticare però la pari affermazione di una letteratura e di una poesia sviluppatesi presso le corti come, per esempio, quella della scuola poetica siciliana fiorita presso Federico II e il suo cenacolo di poeti e letterati.



Dopo la scomparsa di Bonifacio VIII , da mettersi anche in rapporto alla sua annosa contesa con Filippo IV il Bello di Francia e con la famiglia Colonna – l’uno e l’altra fecero assalire in Anagni il pontefice, provocando alla Chiesa un vulnus che impressionò profondamente tutta la cristianità e, fra l’altro, Dante Alighieri che ricordò nella Divina Commedia il tragico episodio del preteso “schiaffo” di Anagni –, per la istituzione ecclesiastica si inaugurò un periodo di regresso. In seguito al lungo conclave di Perugia (1304-1305) durante il quale si acuirono ancor più le divisioni fra i cardinali italiani, si determinò la situazione che fece prevalere i porporati francesi, i quali decisero di scegliere ancora una volta un pontefice estraneo al Sacro Collegio, ovvero l’arcivescovo di Bordeaux, Bertrand de Got, Clemente V (1305-1314).

Il nuovo papa ricevette la consacrazione in Francia, cosa inconsueta, e l’incoronazione avvenne alla presenza di Filippo il Bello e Carlo di Valois. Dopo un primo periodo il papa si trasferì stabilmente ad Avignone, un possesso degli Angioini circondato dal Contado Venassino più tardi venduto alla Chiesa, ove Clemente pose la sua residenza, presto ivi raggiunto dai cardinali e dagli uffici di Curia.

Ebbe pertanto inizio il periodo del papato avignonese detto pure “Cattività avignonese” (1305-1377) in ricordo della prigionia degli Ebrei in Babilonia la cui durata fu pressappoco la stessa.

Di solito, soprattutto in passato, tal settantennio venne definito di grave regresso per la Chiesa e le sue istituzioni, mentre la critica storica più recente ha rilevato come il papato, collocato durante il periodo suddetto nel cuore dell’Europa, meglio influì sulle scelte dei regni nazionali e dell’Impero sempre meno propenso a subire il volere del pontificato. Certo la vicinanza con la Francia accostò inizialmente in modo considerevole gli interessi ecclesiastici a quelli di Filippo IV . Per compiacerlo difatti, Clemente istituì un processo alla memoria di Bonifacio VIII e soppresse l’Ordine dei Templari delle cui sostanze entrò in possesso la corona francese.

Rimasto deserto durante le more di un interminabile conclave (1314-1316), il papato fu poi assunto da Giovanni XXII (1316-1334). Giunse poi la volta di Benedetto XII , Clemente VI,Innocenzo VI,Urbano V e Gregorio XI .

Anche durante gli anni di assenza del papa, Roma riuscì, sebbene in crisi, a rimanere punto di riferimento di numerosi pellegrini che vennero a visitare le tombe degli apostoli in occasione del II Giubileo celebrato nel 1350. Tuttavia l’assenza del papa che lasciò l’Urbe “vedova” e “sola”, creò una condizione negativa presto riflessasi in tutte le diocesi del Patrimonium Sancti Petri e dell’Italia centrale. Per risollevare l’autorità ecclesiastica scossa dalla lunga assenza, i pontefici avignonesi inviarono a Roma appositi legati papali – fra i quali si distinsero in particolare il cardinale Bertrando del Poggetto ed Egidio Albornoz – con l’incarico di riportare all’obbedienza e all’Osservanza i domini papali suddivisi nelle sette province – Romagna, Marca di Ancona, Ducato di Spoleto, Tuscia, Sabina, Marittima e Campagna – nel loro insieme presiedute da un rettore dotato di poteri assoluti, ma durante il papato avignonese non di rado esautorato dai nobili e dagli amministratori locali.

Peraltro i riflessi negativi della lunga assenza non potevano essere cancellati se non dal papa. Perciò Urbano V (1362-1370) tornò una prima volta a Roma nel 1368, ma nonostante le preghiere dei Romani e di Santa Brigida di Svezia che predisse la morte del pontefice, poi puntualmente verificatasi, se egli avesse abbandonato la sede degli apostoli per rientrare ad Avignone, Urbano lasciò l’Urbe dopo meno di tre anni per riguadagnare la sua sede transalpina. Gregorio XI , francese anch’egli (1370-1378), dopo tre ambascerie dei Romani e le pressanti istanze di Caterina da Siena, attuò finalmente il proposito manifestato all’atto della sua elezione e il 17 gennaio 1377 riapparì definitivamente nella sua sede naturale.

L’assenza dei pontefici da Roma aveva portato con sé anche un accresciuto disordine nella vita degli Ordini religiosi, in particolare di quello francescano, al cui interno si aggravarono i contrasti fra Spirituali e Conventuali, lodevolmente portati alla difesa del contenuto di povertà e di purezza della Regola, ma forse non sufficientemente consapevoli del precetto fondamentale di Francesco che nel suo Testamento aveva proclamato quale bene supremo l’unità della Chiesa. Si affermarono invece nell’Ordine Minore i Fraticelli, poi condannati nel Concilio di Vienne nel Delfinato (1324), concilio nel cui svolgimento si evidenziarono taluni errori dogmatici di tali religiosi, in forza dei quali essi sostennero che il battesimo cancellava il peccato originale ma non infondeva la grazia e inoltre affermarono che ogni uomo era costituito da un principio di attività – o forma vegetativa e sensitiva – e da un unico intelletto o anima ragionevolmente volta, secondo la teoria averroista, a informare il genere umano.

Gli Spirituali ribelli – fra cui Guglielmo di Occam, un fiero polemista fautore della sottrazione dell’autorità statale al papato, negatore fra l’altro della teoria dell’infallibilità pontificia tesa a riguardare, secondo il suo parere, solo la Scrittura e i dogmi accettati dai fedeli – trovarono sostegno presso l’imperatore Ludovico il Bavaro che nel 1328 fece eleggere in Roma, ove prese la corona imperiale, l’antipapa Niccolò V , Pietro da Corvara.

Tra i fautori di Ludovico il Bavaro va ricordato fra l’altro anzitutto Marsilio da Padova, l’autore del Defensor pacis, opera in cui si esaltarono i diritti dello stato, si criticò il criterio secondo cui il papa, per reperire risorse, moltiplicò l’imposizione di decime, all’inizio pagate per organizzare la crociata e poi mantenute per il finanziamento della politica generale del papato, e, all’interno della Chiesa, si cominciò a far strada il concetto della superiorità del Concilio sul pontefice. Sui princìpi di affermazione dello stato nazionale si soffermarono poi Pietro di Blois, Pierre Flotte e Guglielmo di Nogaret.

Urbano VI,Bartolomeo Prignano, arcivescovo di Bari (1378-1389), va ricordato per più motivi: fu il primo Vicario di Cristo eletto dopo il periodo avignonese, il primo italiano dopo sette francesi e l’ultimo pontefice preso al di fuori del collegio dei cardinali. Disposto al rafforzamento dell’elemento italiano, nel conclave fu subito bloccato dai porporati francesi che, riunitisi poco dopo nel Concilio di Fondi, gli contrapposero un antipapa, Roberto di Ginevra, con il nome di Clemente VII (1378-1394). Cominciò in tal modo un lungo periodo di divisione nell’ambito della Chiesa occidentale.



Ebbe pertanto inizio il lungo periodo del grande scisma, durante il quale si elessero contemporaneamente papi di Osservanza romana e avignonese.

La situazione ecclesiastica in tal modo si cristallizzò e i due collegi cardinalizi, allorché uno dei due pontefici venne a mancare, procedettero con ulteriori distinte nomine ritenute regolari. Senza proporre un elenco di papi e antipapi alla lunga non utile, basterà qui dire che nel 1406, dopo un trentennio risultarono intronizzati Gregorio XII (1406-1409) a Roma e Benedetto XIII (1394-1409) ad Avignone. Nel 1409 poi si convocò il cosiddetto conciliabolo di Pisa, nel cui corso le divisioni si rivelarono tanto profonde che vennero deposti sia Gregorio XII sia Benedetto XIII, mentre si elesse un terzo pontefice denominato della “Riconciliazione” nella persona dell’arcivescovo di Milano che prese il nome di Alessandro V (1409-1410) e fissò una terza residenza pontificia a Bologna.

L’iniziativa però non fu vista positivamente, ma ciononostante alla già esistente doppia via avignonese e romana se ne aggiunse ugualmente una terza: la pisana-bolognese, con il che la cristianità toccò il massimo della confusione. Un risultato si ottenne tuttavia nell’assise toscana: il nuovo papa, chiunque esso fosse, avrebbe dovuto convocare un Concilio ecumenico per chiarire la situazione, sino in fondo.

Si fece così strada l’idea della proclamazione di un Concilio con la partecipazione di esponenti di tutte le diocesi nonché degli abbaziati dell’intera cattolicità. A dar corpo a questa tendenza furono Giovanni XXII i, antipapa pisano, e l’imperatore Sigismondo di Lussemburgo. La prima riunione dei padri conciliari ebbe luogo nella sede di Costanza (1414-1418) in Germania, scelta da Sigismondo per controllare meglio la situazione.

Il sinodo si inaugurò il 5 novembre 1414 con la partecipazione di esponenti delle case regnanti, di teologi e canonisti e di una ragguardevole rappresentanza di diocesi e abbazie. L’innovazione più importante introdotta in Costanza fu la deliberazione del 6 aprile 1414 con cui il Concilio universale venne dichiarato diretto rappresentante ed emanazione della Chiesa militante mentre il suo potere derivava direttamente da Cristo.

All’imponente assise intervenne però solo Giovanni XXII i che si ritenne il più forte, ma inauguratasi l’assemblea egli ne constatò l’ostilità. Disdisse allora la riunione e fuggì; ma la macchina organizzativa conciliare già operante non si fermò, depose i tre pontefici ed elesse nuovo papa Martino V Colonna (1417), il quale indisse una nuova riunione ecumenica a Basilea nel 1431 cui tuttavia non poté partecipare per la sopravvenuta morte.

Il grave compito fu allora assolto dal veneziano Gabriele Condulmer – Eugenio IV – il quale nella sede basileese (1431-1439) resse all’urto della maggioranza dei vescovi, in prevalenza paga della forza del conciliarismo e quindi della necessità di sottrarre l’autorità universale al papa. Per timore della minaccia turca e per evitare l’assalto dei novatori Eugenio spostò la sede conciliare prima a Ferrara, poi a Firenze (1439).

I prelati più autorevoli obbedirono al successore di Pietro, i più sfrenati invece deposero Eugenio IV ed elessero Amedeo VIII di Savoia con il nome di Felice V , l’ultimo antipapa della storia. Ma le divisioni nell’ambito dei conciliaristi e soprattutto la riconciliazione della Chiesa latina con la greca, ottenuta da Eugenio IV per allontanare il pericolo turco, rialzarono il prestigio ecclesiastico romano. Con la rinuncia di Felice V si concluse lo scisma e si restaurò l’unità dei cattolici.

Una peculiarità distinse tuttavia questo periodo, ossia quella consistente nel fatto che anche princìpi giuridici, posti fuori dell’ortodossia cattolica, vennero ritenuti legittimi, mentre personalità orientate verso il pastore ultramontano, furono riconosciute incolpevoli – necessitate impellente – e anche fautori degli antipapi come Vincenzo Ferrer risultarono elevati agli onori degli altari.

In questo periodo si giustificò poi il principio secondo il quale il concilio ecumenico fu considerato l’organo supremo della Chiesa. Teologi come Corrado di Gelnhausen, autore della Epistula concordantiae, Pietro di Ailly e Giovanni Gerson si confermarono nel parere che l’imperitura costituzione ecclesiastica poggiasse sull’insieme dei fedeli, rappresentati dalle assise ecumeniche, mentre la subordinazione della Chiesa al papa rappresentasse un fatto contingente. Tali teorie crearono però controversie. D’Ailly ritenne il Concilio non infallibile, mentre di differente parere fu il Gerson che avrebbe voluto estendere l’assise anche ai parroci e postulò la divisione della Chiesa universale in un insieme di chiese nazionali.

Tutti poi furono dell’avviso che si ponesse l’imprescindibile esigenza di una radicale riforma della Chiesa, da riportare il più vicino possibile agli insegnamenti e agli intendimenti di Cristo. Per tutto il Quattrocento si consolidò pertanto la formula della reformatio in capite et in membris destinata a venire incontro a diffuse esigenze della società.

Oltre alle giuste riforme, però, l’opinione pubblica dei fedeli fu contraria alle polemiche dei canonisti e alle divisioni che volle vedere ricomposte e superate. Comunque, si deve dire che la crisi, forte ai vertici della cristianità non si ripercosse che debolmente sulla compagine sana della Chiesa che continuò ad amministrare i sacramenti, a dare assistenza ai fedeli che continuarono a ricorrere a parroci, vescovi, abati e monaci, senza preoccuparsi troppo di quanto accadeva in alto loco. Questo non vuol dire però che lo scisma non turbò la coscienza di molti esponenti del clero e non conferì vigore alle correnti ereticali.

Una sana reazione alle divisioni intestine dei pontefici venne tuttavia dai Paesi Bassi, ove trovò diffusione presto estesasi in altre parti dell’Occidente il cosiddetto movimento della Devotio moderna, basato su pratiche ed esami di coscienza individuali, nonché su esperienze legate al singolo fedele, esperienze che rifuggirono dalle pratiche collettive – pentimenti, penitenze, perdonanze – destinate a contrassegnare la concezione cristiana medievale, mentre proprio la nuova Devotio intese realizzare nell’ambito della vita quotidiana l’imitazione di Cristo.



L’intervento a Costanza dell’imperatore Sigismondo, utile per assicurare regolarità al Concilio, aprì tuttavia una grave crisi teologica, in quanto uno dei teologi partecipanti all’assise, il boemo Giovanni Hus, forse indottovi dalla presenza del suo sovrano, assunse una posizione estremistica che finì per comprometterlo e perderlo definitivamente. Hus in Praga aveva ricevuto una soddisfacente formazione teologica, poi era lì rimasto come professore, quindi come rettore dell’università praghese, unendo il magistero scientifico con quello pastorale, predicando in lingua boema e non in latino, ottenendo grande successo pur essendosi discostato sensibilmente dall’ortodossia.

Influenzato dalla dottrina di Giovanni Wycliffe (1324-1384), banditore della riforma religiosa in Inghilterra, quindi perseguitato come i suoi seguaci – i Lollardi –, e altresì suggestionato da una fiorente e autonoma tradizione teologica boema, affinata dal confronto con la cultura di un’agguerrita Chiesa rabbinica, Giovanni si propose la riforma della Chiesa, la diminuzione dei poteri del pontefice e inoltre l’autorità esclusiva della Sacra Scrittura, superiore a ogni altra, anche a quella del clero.

Anzi – sostenne Hus – se il predominio pontificio andava respinto, altrettanto doveva esserlo quello degli ecclesiastici di origine quasi interamente feudale, chiuso e privo di aperture verso la società e le sue esigenze pubbliche e nazionali. Così alla sottovalutazione del papato egli aggiungeva quella dei religiosi regolari e secolari. Nella protesta hussita si accoppiarono poi princìpi e finalità di carattere squisitamente politico ed economico. Egli infatti esaltò il predominio ceco e la difesa dei deboli, degli oppressi, segnatamente dei contadini sistematicamente soffocati da un clero amico dei mercanti, avido di benefici e danaro, quindi corrotto.

Chiamato a discolparsi di fronte all’assise conciliare che non apprezzava per nulla posizioni volte a screditare anche il Conciliarismo, in nome di princìpi politici serpeggianti a Costanza e in parte ascoltati dalle delegazioni nazionali, il teologo boemo fu violentemente accusato da Pietro di Ailly che ne definì la posizione come pericolosa eresia. L’estremismo di Ailly indusse però Hus ad assumere atteggiamenti altrettanto oltranzisti e polemici che in certo modo egli si sentì autorizzato a ostentare, data la presenza già ricordata dell’imperatore Sigismondo. Questi infatti, allorché il boemo si rifiutò di ritrattare le sue argomentazioni, gli concesse un salvacondotto, che però non servì a salvare la vittima dal rogo (1415).

Il processo e la morte del riformatore, seguiti a Praga con attenzione a un tempo stesso politica e religiosa, produssero costernazione e rabbia, e pertanto si creò in quella terra un moto che per decenni sconvolse il mondo boemo e lo allontanò dall’Europa. La reazione immediata alla morte di Hus fu il drammatico coinvolgimento nella vicenda hussita del discepolo del teologo ucciso, Gerolamo da Praga, il quale riassunse e ribadì davanti al Concilio le posizioni dello sventurato maestro, con il risultato di finire anch’egli condannato alle fiamme nel 1416.

I drammatici eventi di Costanza e la passione nazionale ceca trasformarono in seguito un moto di protesta religiosa in un movimento rivoluzionario. Gli Hussiti divennero forti nelle città e più ancora nelle campagne, dove difficilmente poterono essere colpiti dai fulmini della giustizia. Le loro riunioni quindi furono piuttosto libere e si tennero in luoghi chiamati con nomi biblici. Per esempio la città di Hradista diventò Tabor, di qui il movimento detto dei Taboriti, il cui capo Giovanni Ziska con un agguerrito esercito entrò nella città di Praga il 31 luglio 1419.

La morte dell’imperatore Venceslao (1419) aggravò la situazione e il successore Sigismondo che voleva accedere alla corona boema fu respinto. Ne nacque la grande rivoluzione nazionale boema di carattere unitario sul piano politico, ma pericolosamente divisa su quello della fede. Gli Hussiti infatti si frazionarono in due correnti, una moderata e l’altra oltranzista.

I moderati rifiutarono di farsi passare per scismatici o eretici, manifestarono un intimo rispetto per la fede che essi intesero mettere in salvo con il controllo di un collegio di maestri e di teologi dell’Università di Praga, e si prefissero in sostanza di battersi per il ritorno al Vangelo, per una maggiore morigeratezza del clero, soprattutto di quello trasformatosi in un’accolta di ricchi proprietari terrieri a contatto con i contadini.

Per quanto concerne la liturgia poi la loro più importante riforma consistette nella comunione sotto le due specie del pane e del vino – sub utraque specie, e per questo furono chiamati Utraquisti – secondo un rito tradizionalmente seguito nelle terre orientali e dell’Est, in particolare dai cristiani di confessione ortodossa.

Gli oltranzisti invece, detti anche Taboriti dalla località dianzi ricordata o adepti della Chiesa dell’Anticristo, rifiutarono qualsiasi gerarchia e si limitarono soprattutto a far proseliti fra i contadini dei quali vollero preservare le terre, anche quelle da loro requisite con la violenza al clero di campagna, e proclamarono la rivoluzione nelle città in nome della natio dei Cechi, da sottrarre a ogni tendenza e presenza germanica.

Sul piano liturgico essi proclamarono l’abolizione dei sacramenti, meno quelli del Battesimo e dell’Eucarestia nella quale rifiutarono la presenza reale del Cristo, considerata solo un fatto di natura spirituale e simbolica. Vennero respinte le pratiche ascetiche, i digiuni, le penitenze, i voti, i pellegrinaggi, le preghiere per i defunti e la più moderna concezione del Purgatorio di cui, non trovandosi menzione alcuna nei testi sacri, fu richiesto il completo e radicale allontanamento, mentre l’aldilà venne ridotto alla più tradizionale dottrina legata ai novissima, ossia all’Inferno e al Paradiso.

Unico mediatore tra Dio e l’uomo fu ritenuto Gesù, mentre ogni altro elemento soprannaturale o naturale – compreso il culto della Vergine e dei santi – venne svalutato e accantonato. Sul piano politico i Taboriti propugnarono l’uguaglianza e la lotta contro i poteri feudali, mentre si batterono per l’acquisizione di forme di libertà ancora inattuali per la società ceca e in genere per quella occidentale. Così contro Hussiti e Taboriti furono scatenate quattro crociate che annegarono nel sangue e nelle repressioni più crudeli un movimento a carattere nazionale, nel quale però era assai vivo il sentimento di rinnovamento della Chiesa secondo tendenze e accenti, che si ritroveranno nel secolo successivo in ambito protestante.

La lotta tra cattolici Hussiti e Taboriti, data anche l’impossibilità di giungere a un accordo invano richiesto da Eugenio IV al Concilio basileese, durò per decenni e si rivelò di una violenza inaudita. Momento importante e drammatico di tale sommossa fu la battaglia di Domàzlice dell’agosto 1420 in cui Utraquisti, Chiesa dell’Anticristo e Hussiti vinsero i Tedeschi. Negli anni successivi si radicò pertanto la convinzione che non sarebbe stato possibile annientare un movimento che comunque sconvolse e distrusse economicamente la ricca Boemia e allontanò pericolosamente una civile popolazione dall’Occidente e dalla sua tradizione culturale.

Quanto sin qui rappresentato mette in evidenza come il Quattrocento sia un secolo di grandi fermenti religiosi, vuoi da parte degli osservanti, vuoi da parte dei riformatori, in ogni terra del continente fermamente convinti dell’opportunità di un cambiamento radicale ancora in gran parte ritenuto praticabile all’interno del vecchio tessuto connettivo ecclesiastico, ma che non si volle più procrastinare in forza di argomenti ormai superati e divenuti oggetto di forti tensioni religiose e di carattere sociale.

I riformatori poi a loro volta si divisero fra quanti con la trasformazione della Chiesa intesero proporre una diversa gestione dei rapporti fra governanti e governati – fra questi primeggiarono gli Hussiti – e quanti invece, per i loro atteggiamenti spirituali più che ispirati a mutamenti politici o a dottrine ereticali, si ricollegarono a precedenti aspetti di rigorismo morale che in seguito non trovarono accoglienza e influenza se non nella società riformata del xvi secolo.



Fra i “novatori” si contraddistinguerà alla fine del Quattrocento il domenicano Girolamo Savonarola. Questi era venuto a Firenze nel 1490, per stabilirsi nel convento di San Marco e quasi subito aveva conseguito nomea di grande fustigatore della corruzione dilagante, affermatasi con il consolidarsi degli ideali del primo Rinascimento. Più rigoroso di ogni altro predicatore del XV secolo, egli intese ricondurre la città di Lorenzo il Magnifico e di Giuliano de’ Medici all’austera vita di comunità monastica e, nella certezza di esser stato investito di una profetica missione, prevedeva per i Fiorentini l’addensarsi di nere nuvole e tremendi castighi, se essi non si fossero ravveduti e convertiti.

La Chiesa si sarebbe rinnovata – egli profetava – ma prima sarebbe stata flagellata e tali vicende avrebbero dovuto concludersi con tutta velocità. Un nuovo Ciro sarebbe poi giunto a punire l’Italia e la Chiesa per aver smarrito la legge di Dio al pari dello stesso Ciro, con una sorta di flagello, che avrebbe raffigurato la mano vendicatrice di Dio nei riguardi degli Ebrei che si erano allontanati dalla giustizia. I tempi nuovi di cui si aspettava l’annuncio sarebbero dunque finalmente giunti e dovevano attendersi nel dolore e nella penitenza.

Il sincero travaglio delle coscienze, consono alle età di passaggio, e il conturbante spettacolo della dilagante corruzione che durante il pontificato di Alessandro VI,papa Borgia, investì la stessa Curia, conferirono all’attività predicatoria del riformatore fiorentino una pregnanza invero particolare.

Poi, allorché alle porte della città del fiore si appressò l’esercito di Carlo VIII di Francia che a molti parve incarnare il vaticinato, novello Ciro mandato dal cielo a colpire l’Italia e la Chiesa per le loro trasgressioni, crebbero in misura eccezionale l’autorevolezza del frate e la fiducia nelle sue virtù divinatorie. Una folla immensa sul far del giorno si appressava a Santa Maria del Fiore per udire l’ispirata parola del Savonarola, i cui seguaci, volti a piangere per la tristezza dei tempi e a profetare sempre nuove, terribili sventure, vennero denominati Piagnoni.

Nella parola e nell’esempio del frate è facile pertanto rinvenire atteggiamenti consoni al tempo in cui più forte si accese il contrasto fra Ecclesia spiritualis ed Ecclesia carnalis, fra quanti condannarono la vita mondana del clero e invocarono il suo ritorno all’esaltazione degli ideali monastici e quanti invece ritennero superati i termini di un’ascesi ormai non più proponibile come modello di vita.

L’impresa di Carlo VIII in Italia travolse più tardi i Medici e Firenze scelse, fra l’altro, un governo democratico guidato dallo stesso Savonarola. La sua Signoria fu costituita da un Gonfaloniere, da otto Priori assistiti da due Consigli popolari, il Consiglio degli Ottanta e il Consiglio maggiore.

Sul suddetto governo il Savonarola esercitò un’influenza profonda. Nel 1496 Cristo fu proclamato re di Firenze e nello stesso tempo schiere di giovani proseliti del Domenicano girarono per le strade, entrarono nelle case per spiare e denunciare i bestemmiatori, i giocatori, per requisire specchi, libri proibiti, oggetti atti a incoraggiare l’immoralità, abiti lussuosi, materiale per il trucco, profumi, e tutte queste Vanità, ammucchiate nelle vie e nelle piazze, vennero date alle fiamme, mentre i canti e le invocazioni religiose dei Piagnoni accompagnarono quella triste attività. Naturalmente i seguaci dei Medici – i Palleschi denominati così dallo stemma mediceo formato da sei palle – e gli Arrabbiati, i sostenitori della vecchia oligarchia fiorentina, ostacolarono l’opera savonaroliana, mettendo in evidenza i pericoli del fanatismo e del nuovo assolutismo in continua ascesa.

A questo punto Savonarola cominciò a prendere la parola contro Alessandro VI e si ribellò ai messi papali che gli intimarono di sospendere la predicazione. Lo stesso governo fiorentino, minacciato di interdetto, non poté più sostenere il nuovo signore di Firenze che, caduto nelle mani dei Palleschi e degli Arrabbiati unitisi per por fine all’inconsueto esperimento, fu portato al cospetto di un tribunale ecclesiastico che lo condannò come eretico e lo fece bruciare vivo in piazza della Signoria il 28 maggio 1498.

Più di quanto non sia a prima vista ravvisabile, l’esperienza savonaroliana fu ispirata dall’Umanesimo, alimentandosi delle condizioni spirituali favorite dalla cultura e dalla civiltà del Rinascimento. Dallo stesso Umanesimo invece poco trasse spunto la Riforma germanica. Infatti, il cristianesimo degli umanisti si ispirò largamente alla filosofia neoplatonica che attribuì agli Evangeli un senso più spirituale e morale che teologico e fece del Cristo in certa misura più il banditore eccezionale di un rinnovamento spirituale che non il Redentore, figlio di Dio.

La Riforma germanica, all’opposto, nacque da una durissima requisitoria contro gli umanisti, nonché contro la mondanità del clero – dei pontefici anzitutto – e avverso la trasgressione della Chiesa, considerate filiazioni della cultura rinascimentale; inoltre, la Riforma stessa prese consistenza dalla passione dei riformati per la storia della Ecclesia primitiva e segnatamente degli antichi scrittori cristiani, di cui si misero in evidenza le discrepanze con i successivi sviluppi della dottrina ecclesiologica e delle sue applicazioni. Così il Reuchlin, il Le Fèvre d’ È taples, Ulrico di Hutten e soprattutto Erasmo da Rotterdam sembrarono propedeutici alla Riforma che quasi invocarono.

In egual modo i riformatori germanici si avvalsero largamente dell’invenzione della stampa e della pubblicazione dei testi della Sacra Scrittura – negli anni fra il 1475 e il 1487 si annoverarono circa 400 edizioni di testi biblici – e inoltre fecero leva sul sentimento nazionale che si aprì la strada agli inizi dell’età moderna nei principali Stati occidentali e che rafforzò la nascita delle Chiese nazionali. I “novatori” infine poggiarono l’accento sulle prerogative peculiari dello stato, nel cui nome si contrastarono nell’ambito della lotta religiosa e anche autonomamente, i privilegi ecclesiastici e il fiscalismo oppressivo della Curia romana.

In questo senso la Pragmatica sanzione di Bourges, emanata da Carlo VII di Francia nel 1438, rappresentò plasticamente, se non altro allo stadio iniziale, tali tendenze, poiché essa intese rendere indipendente dalla Chiesa romana quella francese, connettendo quest’ultima irreversibilmente ai re e allo stato, soprattutto dal punto di vista amministrativo.



Superata la crisi del periodo papale avignonese, quella dello scisma e quella ad esso connessa del conciliarismo, la Chiesa si dispose con grande impegno intorno alla metà del Quattrocento a recuperare il terreno perduto nei decenni precedenti. E ciò fu fatto con perizia e ampiezza di mezzi a ogni livello, da quello centrale al periferico. Anzitutto vennero contrastate le teorie conciliariste tendenti a scardinare il ruolo di guida del pontefice. In tal direzione si impegnarono intellettuali e uomini di Chiesa come Niccolò Cusano – dapprima convinto assertore della linea conciliare poi abbandonata di fronte al sorgere dei dissensi e delle divisioni determinatesi all’interno del concilio di Basilea – e come Enea Silvio Piccolomini.

Questi, diventato pontefice con il nome di Pio II (1458-1464), escluse il potere supremo e incontrastato del concilio che non avrebbe potuto sovrapporsi al vicario di Cristo, il quale doveva restare il punto di riferimento della cristianità; e tal posizione fu pervicacemente sostenuta dal papaumanista, il quale fece perno sulla sua alta carica, per assicurare la difesa del cattolicesimo romano, per organizzare la crociata contro i Turchi, da lui fermamente voluta, anche se in quel settore assai limitati poterono considerarsi i suoi successi. Infine sul papato egli puntò anche per riorganizzare la Chiesa e le sue finanze. Importante in proposito l’impegno con cui si batté per assicurare a Roma il monopolio del commercio dell’allume estratto dalle miniere di Tolfa.

La riorganizzazione ecclesiastica passò poi attraverso la rifondazione del suo stesso tessuto organizzativo e amministrativo. Si procedette pertanto alla nomina di una quantità di funzionari volti a ricostituire il vecchio apparato burocratico e patrimoniale della Curia. Si nominarono altresì numerosi cardinali in rappresentanza delle più ragguardevoli famiglie principesche europee, segnatamente delle italiane. Sforza, Riario, della Rovere, Gonzaga, Colonna, Medici furono presenti ai massimi livelli della Chiesa per conseguirvi, oltre al cardinalato, addirittura il seggio pontificio. Altro aspetto significativo per la ripresa ecclesiastica fu la riorganizzazione dello stato della Chiesa, cominciata nella seconda metà del Trecento con Egidio Albornoz e poi continuata lungo tutto il Quattrocento, in particolare dopo i Concili di Ferrara e Firenze.

Il soglio papale venne considerato allora dai pontefici come una posizione essenziale donde muoversi per la riconquista di poteri politici e spirituali in precedenza perduti. Città per città, feudo per feudo furono pertanto con metodo e con sforzo notevoli sottratti alle spinte centrifughe del periodo avignonese e scismatico. L’iniziatore della restaurazione ecclesiastica fu senza alcun dubbio papa Martino V Colonna (1417-1431) il quale, per riassumere il pieno controllo dei suoi territori, si avvalse su larga scala della nomina di persone di fiducia, collocate nei gangli vitali dello stato. Tale pratica, detta “nepotismo”, propugnata da Martino con rinnovato impegno nel 1426 mediante la nomina cardinalizia del nipote Prospero Colonna, indusse spesso il papa a scegliere per il controllo dei suoi domini, gratificandoli di cariche signorili su terre e città, esponenti della sua famiglia che consentirono di trasmettere proprietà e cariche sempre all’interno del proprio casato.

Dopo papa Colonna i successori continuarono, secondo uno stesso orientamento invero più pronunciato, a servirsi dei parenti, per estendere il loro potere sulla Chiesa. Così Sisto IV della Rovere (1471-1478) nominò sei cardinali tra i suoi nipoti e cugini e pose a repentaglio la pace nella penisola italiana, per appagare la smania di potenza dei nipoti Gerolamo Riario e Giuliano della Rovere. In egual modo si comportò Callisto III Borgia (1455-1458), il quale creò cardinale il nipote Rodrigo Borgia, divenuto poi pontefice con il nome di Alessandro VI (1492-1503).

Quest’ultimo infine nominò cardinale suo figlio – il famoso duca Valentino – mentre dette grande potere ad altre sue creature, il duca di Gandía e la celebre Lucrezia, autorizzata persino, durante le assenze del padrepontefice, a curare gli affari ecclesiastici nell’ambito della cancelleria romana.

La Curia dette poi vita a un ordinato sistema fiscale con cui si rimpinguarono le casse dello stato spesso però egualmente esauste per le grandi spese dei pontefici, vuoi di carattere militare – venivano assoldate in quantità notevole truppe mercenarie – vuoi per intraprendere un’opera imponente di rinnovamento edilizio e urbanistico in Roma e nell’intero Districtus. Alla fine del Quattrocento l’Urbe si abbellì di nuove strade, palazzi e chiese. Il Vaticano fu rinnovato con splendore, sino a che non si decise di ricostruire dalle fondamenta la basilica di San Pietro.

L’opera verrà compiuta nel secolo successivo con il concorso di grandi artisti fra i quali si distingueranno Michelangelo e Raffaello. Roma si popolerà poi di letterati, filologi, artisti di varia provenienza ed estrazione, tutti sostenuti lautamente dal mecenatismo pontificio, altra caratteristica peculiare del pontificato quattrocentesco. Il fenomeno nepotistico servì dunque anche a ridare, almeno in parte, prestigio politico e sicurezza alla Chiesa di Roma e sotto tale aspetto esso non può giudicarsi in modo del tutto sfavorevole, pur se è giusto stigmatizzare negativamente, dal punto di vista morale, un metodo che pose il papa sullo stesso piano dei sovrani temporali e della loro spregiudicata condotta.

Sotto l’aspetto pastorale, l’impressione che si ricava per il XV secolo è quella di un clero abbastanza esperto e zelante, non eccessivamente colto forse, ma pronto a venire incontro alle necessità delle parrocchie, delle confraternite e delle strutture ecclesiastiche fondamentali, mai come allora così numerose e attive; per cui la cura d’anime non risentì eccessivamente dei problemi posti e avviati dal conciliarismo, dal Concilio di Costanza e di Basilea.

Oltre che per la presenza dei parroci e dei monaci, di un impegno pastorale onnipresente e attivo, spesso espressosi attraverso l’opera instancabile dei predicatori itineranti sia nelle città che nelle zone rurali, il Quattrocento si contraddistinse anche per una partecipazione pronunciata di associazionismo laico, in buona sostanza riconducibile agli Ordini sacerdotali vecchi e nuovi. Abbondarono le confraternite e i Terzi Ordini facenti capo ai Francescani e ai Domenicani, agli Agostiniani, ai Carmelitani, ai Serviti.

Comparvero poi numerose confraternite collegate direttamente alle parrocchie e ai parroci oppure ai conventi degli Ordini mendicanti, che nell’insieme svolsero un’incisiva opera di seminagione. Perciò, neppure i contrasti sorti in varie zone nell’ambito del clero poterono scardinare un’attività ecclesiastica intensa che, anche basandosi sui dettami provenienti indirettamente e in modo frammentario dalle assise di Costanza e di Basilea, dette inizio a una riforma interna della Chiesa volta secondo le richieste confusamente giunte dal mondo cristiano, assetato di religiosità e soprattutto di un’azione condotta da un clero purificato e ispirato a più genuine forme di spiritualità.



Dalla seconda metà del Trecento e in special modo nel Quattrocento, lo stesso desiderio di riforma del costume ecclesiastico dette luogo a un profondo rinnovamento dei frati e dei monaci, i quali si impegnarono all’Osservanza delle rispettive Regole e all’abbandono delle innovazioni che in precedenza si erano gradualmente introdotte nella vita dei monasteri e dei conventi.

Il movimento dell’Osservanza giunse quindi non di rado a trasformare le strutture monastiche esistenti, ma più spesso concorse a far nascere, accanto ai vecchi che non accettarono la riforma, nuovi conventi e nuovi Ordini, come per esempio nel Cinquecento quello dei Cappuccini. Tutto questo mostrò ampiamente come nell’ambito della cristianità fosse assai vivo già nel Quattrocento il bisogno di un sostanziale cambiamento spirituale che la stessa Chiesa al suo interno, pur in maniera non programmata e discontinua, con notevoli differenze fra zona e zona, cominciò ad attuare in anticipo rispetto al movimento della Riforma protestante del Cinquecento.

Quanto detto spiega altresì il grande successo che nel xvi secolo ebbe la Riforma protestante, esplosa in Germania e di lì dilagata in tutto l’Occidente. Nella Riforma infatti si affermarono atteggiamenti di spiritualità che affondavano le loro radici nel mondo medievale, soprattutto nei secoli dal XIII al XV e che incarnarono indirizzi spirituali e politici che avevano i loro precedenti in esigenze sorte e maturatesi con l’Umanesimo e con il Rinascimento. La rivoluzione religiosa, capeggiata da Lutero, rappresentò quindi l’insurrezione del mondo e del pensiero dei laici contro il clero corrotto, che in qualche modo l’Osservanza quattrocentesca voleva superare, contro l’universalismo del cattolicesimo romano, contro l’assolutismo dei vecchi regni e le tradizionali prerogative feudali della Chiesa.

L’Osservanza insomma volle in qualche modo incarnare il ritorno alla purezza della Chiesa evangelica e, in un certo senso, l’esigenza di una sua riforma in capite et in membris, ossia della gerarchia ecclesiastica a cominciare dal pontificato, per poi estendersi ai ministri e ai singoli fedeli. L’istanza di una profonda purificazione infatti fu presente nella Chiesa medievale sin dai tempi di Gregorio VII e ricevette la più completa consacrazione con la predicazione francescana che, dall’interno delle gerarchie e senza generare pericolose fratture, manifestò la necessità di un ritorno all’età apostolica con la stessa intensità con cui nei secoli XIII e XIV si condannarono la mondanità e l’eccessiva ricchezza del clero.

In altri termini il movimento ereticale medievale facente capo ai Patarini, ai Catari, ai Valdesi, agli Albigesi, ai Poveri Lombardi, ai Gioachimiti, agli Spirituali e, da ultimo, agli Osservanti presentò come sostrato a tutti comune l’identificazione della Chiesa di Roma con la Ecclesia carnalis che per opera diabolica avrebbe finito per sovrapporsi alla Ecclesia Dei, cioè alla Sponsa Christi.

Questo complesso di movimenti ereticali di ispirazione come testé detto ancora medievale professò pertanto atteggiamenti nel Cinquecento ritrovatisi ancora all’interno della Riforma germanica. Per esempio l’appello diretto alla Sacra Scrittura, l’ispirazione dell’uomo illuminato da Dio più che dall’insegnamento dei sacerdoti, i laici e gli ecclesiastici posti quasi sullo stesso piano di dignità spirituale senza distinzione di ruoli e di caratteri, furono tutti elementi consoni al cristianesimo medievale, soprattutto a quello di stampo ereticale, che nel Quattrocento avevano ricevuto un’ulteriore spinta, e posero in evidenza come quel secolo rappresentasse una prevalente esigenza di purezza volta a porlo nell’ambito di un’età di mezzo giunta all’autunno ma non ancora del tutto spenta.



Se nelle pagine precedenti abbiamo con qualche fuggevole cenno già fatto riferimento alla situazione romana del primo Quattrocento, allorché abbiamo rappresentato le vicende conciliari di Costanza e la situazione del papato dopo il ritorno di Martino V e poi quando abbiamo illustrato il Concilio basileese, le assise di Ferrara e Firenze e i loro contraccolpi romani, ciò tuttavia non è sufficiente a porre in evidenza il travaglio dell’Urbe nel momento del passaggio da città capoluogo del cristianesimo a città-rappresentanza di uno stato temporale, ovvero dello stato della Chiesa che ormai si trovò a competere con gli altri sovrani occidentali, i principi e i signori italiani.

Va detto subito in proposito che la politica dei pontefici del Quattrocento fu diretta a compiere uno sforzo notevole, destinato a fare della città, già carica di monumenti gloriosi, una delle metropoli più importanti dell’Occidente e d’Italia, l’unica in grado di competere con Firenze e con Venezia per l’attitudine ad attrarre artisti, a costruire nuovi edifici ecclesiastici e laici, strade nuove e ampie, capaci di conferirle i caratteri di una vera capitale.

Se però per quanto attiene questo aspetto i risultati conseguiti dall’Urbe furono positivi, non altrettanto poterono considerarsi quelli relativi all’intento di stabilire un proficuo e saldo rapporto con le potenze italiane e soprattutto con le occidentali. Infatti la città di Pietro, paga quasi dei successi raggiunti dal punto di vista edilizio e urbanistico, sembrò rimanere ferma alla politica dei secoli precedenti, senza rendersi conto della differente funzione assunta dal papa nella Chiesa e nella cristianità, quindi di una situazione che avrebbe dovuto indurlo ad affrontare e a discutere con regni nazionali e Signorie i diversi problemi, parlando non più soltanto come il capo di una religione universale ma anche come sovrano temporale.

Comunque, i Romani nell’immediato furono soddisfatti del ritorno del loro vescovo che, di per sé, sembrò sottrarre la città al pericoloso isolamento e alla involuzione in cui era rimasta nel precedente settantennio e poi durante la difficile fase del grande scisma.

Martino V , lasciata Costanza il 16 maggio 1418, dopo lunghe soste, fra l’altro a Mantova e a Firenze, entrò in Roma il 28 settembre 1420. Pronti ad accoglierlo, i Romani lo salutarono come un liberatore e un eroe, tanto più che essi erano inorgogliti della sua appartenenza a una delle più potenti famiglie del Patrimonio di San Pietro, i Colonna, e del fatto che la scelta dei padri conciliari fosse caduta, come era nei loro voti, su un Italiano e in specie su un romano.

Martino cominciò subito una politica di restaurazione di edifici e chiese rovinate e fatiscenti anche nei quartieri centrali; poi, nel 1423, alla scadenza trentennale disposta da Urbano VI,indisse il nuovo Anno Santo che, per dirla con Poggio Bracciolini, avrebbe riempito Roma di barbari, ma avrebbe dimostrato che la città andava riprendendosi dai guasti della lunga vacanza papale.

Nel 1425 poi il papa nominò i magistri aedificiorum urbis i submagistri e i marescialli pontifici, cui vennero affidati numerosi incarichi volti a risanare e a restaurare i palazzi pubblici, soprattutto quelli sacri: San Paolo, Santa Maria Maggiore, il Pantheon, chiedendo, fra l’altro, l’aiuto economico ai cardinali romani titolari delle chiese cittadine.

Nel 1431 a papa Colonna successe il già ricordato Gabriele Condulmer, Eugenio IV (1431-1447), uno dei grandi papi del Quattrocento, estraneo alle fazioni romane che purtroppo non riuscì a ridimensionare. Alla fine tuttavia, nel 1433, i Colonna si sottomisero alla sua volontà e per Roma si aprì in tal modo una nuova stagione, contrassegnata dall’ingresso in città dell’imperatore Sigismondo il 21 maggio dello stesso 1433.

Erano quasi cento anni infatti, dall’incoronazione di Carlo IV di Boemia del 1355, che non si verificava un simile evento e benché il sovrano si fosse impegnato a entrare nell’abitato senza seguito di armati e privo di velleità politiche, la cerimonia per l’incoronazione si rivelò un’occasione per una parata eccezionale svoltasi in San Pietro e in San Giovanni, a cui mancarono però la solennità e la drammaticità di precedenti, consimili manifestazioni dei tre secoli passati, essendosi in parte ormai sopite le passioni che avevano animato un tempo le vicende che legavano Chiesa e Impero. Papa Condulmer, pur attento alla trasformazione della città, si rese conto della necessità di assumere un ruolo politico più preciso. Di qui il suo accordo con gli Aragonesi per l’assetto dell’Italia meridionale e segnatamente con re Alfonso, impegnato di lì a qualche anno nell’unificazione dei due tronconi del vecchio regno siciliano, divisi ormai da quasi un secolo e mezzo.

Il successivo pontefice, Tommaso Parentucelli da Sarzana, Niccolò V (1447-1455), privo di grandi appoggi politici e familiari, fu anch’egli un grande papa, conscio dei suoi doveri e delle esigenze cittadine, ma soprattutto della necessità di porsi come interlocutore delle altre potenze occidentali, senza fermarsi a un’attività in prevalenza connessa agli interessi delle famiglie locali, attività che rendeva l’Urbe un Comune rissoso, invero non più al passo con i tempi. Per attuare una politica consona alle nuove esigenze, egli allora procedette alla convocazione dell’Anno Santo che ebbe luogo a metà del secolo e vide una volta ancora la città meta di pellegrinaggi e di pellegrini più o meno illustri.

Egli poi sventò con la condanna a morte di Stefano Porcari, cittadino romanopreso da umanistico furore per la Roma repubblicana, una congiura che aveva posto l’Urbe e il papato in pericolo. Quindi inaugurò la serie dei papi rinascimentali, fondò la Biblioteca Vaticana e promosse una più ampia raccolta di codici latini e greci.

Inoltre, secondo l’autorevole testimonianza dell’umanista Giannozzo Manetti, restaurò le Mura Aureliane, gli acquedotti, i ponti cittadini e le chiese stazionali, avviò la ricostruzione del borgo attorno alla città leonina e dei nuovi palazzi vaticani.

Poi, consapevole della necessità di ampliare la chiesa di San Pietro, non avendo ancora in animo il proposito di edificare una nuova basilica secondo il progetto che avrebbe cominciato a delinearsi solo negli ultimi anni del ’400, decise di farvi compiere una prima serie di radicali restauri. Tutto ciò attestò l’operosità di un pontefice, già volto verso la splendida età rinascimentale.

Niccolò V però non si avvide pienamente delle nuove esigenze politiche e dei gravi problemi ai quali bisognava dare soluzione. Per dirne una sola, ricorderemo appena per tornarvi più avanti, che mentre egli sedeva sul soglio di Pietro, nel maggio 1453, Costantinopoli cadde in mano ai Turchi, ponendo un grave dilemma a Roma e a tutta la cristianità.

A tale dilemma comunque – del resto alla stessa maniera si comportarono gli altri potentati italiani neppure essi, almeno in apparenza, eccessivamente colpiti dalla fine dell’Impero bizantino che per secoli aveva protetto l’Occidente dagli infedeli – papa Niccolò rimase sostanzialmente sordo e almeno esteriormente fu assai più coinvolto dai moti porcariani, facilmente sconfitti, che da un evento che avrebbe profondamente inciso oltre che sulla storia della Chiesa del XV su quella dei secoli futuri. Tutto ciò attestò quanto dianzi affermato, ossia che Roma, nella prima metà del Quattrocento si preparò ai suoi nuovi compiti, tuttavia ancora a lungo disattesi.



Nonostante tutto però, il papato, uscito dall’ultrasecolare crisi consumatasi nel periodo del pontificato avignonese e dello Scisma di Occidente (1378-1449), divenne diverso da ciò che era stato nel secolo precedente, allorché aveva goduto di un pressoché indiscusso prestigio universale. Lo stato della Chiesa nella seconda metà del XV secolo risultò infatti ormai abbassato al rango di uno dei cinque maggiori Stati italiani, sui quali si resse l’equilibrio politico della penisola.

L’aspetto maggiormente negativo della vicenda fu che i pontefici, pur mostrando singolarmente buone capacità politico-diplomatiche, anche possedendo una grande cultura e riuscendo a rinnovare la città di Roma e a dotarla di splendide chiese e di palazzi attestanti la maestà della religione che rappresentavano, sembrarono non avvedersi sino in fondo della mutata situazione politico-sociale, religiosa e culturale.

Essi quindi, invece di cercare il conseguimento di nuove conquiste a livello spirituale – conquiste in realtà sollecitate dai fedeli, soprattutto d’oltralpe che maturarono già negli ultimi decenni del Quattrocento l’intendimento di compiere un atto di supremazia volto a distaccare le sorti del rigoroso cristianesimo dei paesi nord-occidentali da quelle di Santa Romana Chiesa – si attardarono in un’attività diplomatica e organizzativa di vecchio tipo.

Tale azione fu impostata sulla rivalità fra le famiglie cardinalizie romane, desiderose di raggiungere un inutile predominio a livello locale, e paghe di galleggiare nell’angustia dei programmi politici delle altre maggiori Signorie italiane.

Le stesse famiglie poi, quando si avventurarono nella politica di segno internazionale, sbagliarono la ricerca e la scelta degli alleati, preparando così oltre alla divisione interna della cattolicità, la rovina dello stato della Chiesa e dell’Urbe stessa, condannata nel 1527 con il famoso sacco di Roma a cadere nelle mani dell’imperatore Carlo V .

Una delle prerogative dei pontefici successivi a Niccolò V fu rappresentata dal mecenatismo verso le arti e le lettere, pratica cui presto si unì quella del già menzionato nepotismo, che rappresentò una sorte di aequatio a livello ecclesiastico delle abitudini dinastiche da cui furono animati i signori italiani, i quali avrebbero soprattutto voluto, tramite un’investitura imperiale o di altro segno, mutare il titolo del loro potere da signoria di tipo personale a uno stato ereditario. Per realizzare un simile disegno i papi distribuirono a piene mani prebende e autorità a chi dei loro congiunti fosse stato in grado di rafforzare, accettando la potenza suddetta, se stesso e la famiglia pontificia di appartenenza.

Forse Pio II (1458-1464), il cardinale Piccolomini, con slancio più forte e concretezza di stampo ancor medievale si volse verso un grande disegno, ossia l’organizzazione della crociata contro i Turchi. Questo pontefice, il quale assunse la tiara dopo aver trascorso una vita non del tutto ineccepibile dal punto di vista morale, una volta salito al soglio pontificio mise al servizio della cristianità un’encomiabile preparazione culturale. Egli cercò anzi di attuare un progetto degno di un uomo di grande cultura e intelligenza, adatto a risvegliare negli animi la coscienza sopita.

Tra i papi medievali Piccolomini fu senza dubbio quello che con maggior lucidità intuì la portata del pericolo turco e che più si impegnò cinque anni dopo la caduta di Costantinopoli, nella riconquista delle terre perdute dalla cristianità. Animato da tale intento, egli prese contatti con i vari signori italiani e con il re di Napoli, progettando una sorta di union sacrée contro il Turco.

Il suo pertanto fu un discorso anche nuovo, in cui serpeggiò per la prima volta l’idea della necessità di un più fertile contatto fra occidentali e cristiani, in vista del pericolo costituito per la Chiesa dagli infedeli.

Fu lui dunque il primo, dopo secoli, a lanciare l’idea di una unione di Europei contro gli Ottomani, valutando un concetto territoriale e sovranazionale che conferiva alle vecchie terre cristiane una particolare valenza politico-economica e culturale.

Proprio in questo spirito, nel 1464, Pio II dette appuntamento alle principali potenze occidentali nel porto di Ancona, ove si sarebbero dovute concentrare le imbarcazioni disponibili a partire per la campagna antiturca.

Quasi nessuno tuttavia si presentò nel porto della città dorica e il pontefice solo e ammalato accusò il colpo e di lì a poco si spense, dopo aver compreso l’ormai scarsa possibilità di riprendere una politica aggressiva contro i Turchi, non più consentanea alle esigenze e alle vicende storiche della fine dell’età di mezzo.

I suoi grandi e sfortunati progetti tuttavia non gli vietarono di attuare una politica culturale di grande spessore – si pensi alla fondazione della città toscana che da lui avrebbe tratto il nome, Pienza – nonché un’attività di segno spiccatamente economico.

L’avvento di Paolo II (1464-1471), il veneziano Pietro Barbo, si identificò con la ripresa del progetto di crociata, caldeggiato anche dall’imperatore Federico III giunto a Roma nel 1468, il quale tuttavia sembrò più colpito dall’accoglienza mondana e festaiola dei Romani che dal programma di difesa della cristianità dall’assalto dei Turchi.

Il disegno della crociata venne invece osservato con maggiore attenzione da Giorgio Castriota Scanderbeg, l’eroe albanese, giunto però nella città di Pietro nel 1466, pressappoco quando gli Ottomani tolsero ai Veneziani l’isola di Negroponte.

Con Sisto IV della Rovere (1471-1484), il pontificato ripiombò tuttavia prepotentemente nelle pratiche nepotistiche. Sisto cercò infatti instancabilmente – come già accennato in precedenza – di trovare uno stato territoriale per il nipote Girolamo Riario, eletto prontamente cardinale e “consacrato” al sostegno della famiglia fiorentina dei Pazzi; per ciò il papato non fece nulla per ostacolare i progetti antimedicei e favorì anzi la famosa congiura del 1478, denominata dei Pazzi, che si sarebbe dovuta concludere con la soppressione di Lorenzo e che comunque costò la vita al fratello del Magnifico, Giuliano de’ Medici.

Quando poi nel 1480, in occasione dello sbarco turco a Otranto, Ferrante d’Aragona si riconciliò con i Medici, per timore di rimanere soffocato nella morsa aragonese-medicea, Sisto IV invocò contro Firenze l’aiuto di Venezia, ricompensata per questo con l’acquisto di Ferrara. In contemporanea Girolamo Riario combatté i signorotti della Romagna, in parte per riaffermarvi la preminenza ecclesiastica, ma in realtà per ritagliarsi uno sbocco territoriale.

Contro il Riario si mossero allora gli Estensi, Napoli, gli Sforza, i Gonzaga e i Bentivoglio. Le operazioni militari furono subito sfavorevoli a Sisto IV , che fu indotto da Ferrante a lasciare l’alleanza con Venezia. Ma il successo aragonese ebbe in risposta una pace separata di Ludovico il Moro con Venezia, vale a dire la pace di Bagnòlo del 1484, per cui la regina dell’Adriatico avrebbe acquistato il Polesine e pagato un’ingente somma di danaro a Milano.

Ferrante allora si vide restituire Gallipoli, nel Salento, e altri porti minori occupati da Venezia in Puglia durante le precedenti operazioni militari. Girolamo Riario ottenne il possesso di Imola e Forlì, ma dovette rinunciare a ogni altro ampliamento territoriale. La sua relativa sistemazione però costò un prezzo eccessivo al papa che vide avvilita la Chiesa e il pontificato, trattato alla stregua di qualsiasi altra Signoria territoriale.

Una politica dello stesso tipo fu attuata poi da Innocenzo VIII Cybo (1484-1492), il quale ricolmò di prebende e feudi i due figli avuti prima dell’ascesa al trono pontificio. Innocenzo scelse la posizione antiaragonese e difese i partecipanti alla congiura dei Baroni, anche dopo che la congiura stessa fu conclusa con atti di inaudita crudeltà da parte di Ferrante.

Interessato alla pace Lorenzo de’ Medici indusse il papa a un più distensivo atteggiamento, ma non riuscì a raggiungere apprezzabili successi sino al 1492, l’anno della sua morte. Solo alla fine infatti Innocenzo addivenne a una pacificazione troppo tardiva, allorché lo stato della Chiesa apparve ormai squassato da fremiti di ribellione e abbassato a un’accolta di stati e staterelli privi di legame con l’amministrazione centrale.

Nel complesso pertanto, alla fine del Quattrocento Roma e il papato mostrarono una situazione complessivamente caotica. I singoli papi – è vero e va sottolineato – cercarono di abbellire sensibilmente la città. Callisto III , (1455-1458), Sisto IV e Innocenzo VIII avviarono la trasformazione dell’Urbe con un ampio programma di risanamento e di opere pubbliche, poi vigorosamente proseguito da Alessandro VI Borgia (1492-1503), da Giulio II (1503-1513) e da Leone x (1513-1521) che costruirono strade e palazzi mirabili, ordinarono quadri e affreschi bellissimi e raccolsero preziose collezioni di oggetti d’arte.

Due nomi fra gli altri attestano la portata del loro sforzo e l’entità dei risultati raggiunti: Raffaello e Michelangelo che nel xvi secolo profusero nella nuova San Pietro, nei palazzi vaticani, nelle chiese cittadine i tesori del loro ingegno.

Nella rinascita culturale romana, nella splendida collezione di codici raccolti nella nuova Biblioteca Vaticana fondata da Niccolò V e nella prestigiosa Accademia Romana, legata a Pomponio Leto e a Bartolomeo Platina, fra l’altro il primo Conservatore della Biblioteca papale, notevole fu anche la presenza della lingua e della cultura greca; ma l’Umanesimo restò sempre essenzialmente latino e in Roma trovò uno dei centri di massima diffusione. La città lo comprese e ne divenne fiera.

Non mancarono infatti quelli che dai Fori e dagli altri edifici antichi asportarono reperti di valore per abbellire le loro case, ma abbondarono specialmente gli antiquari e i marmorari che procedettero a vere e proprie scoperte acheologiche, mentre lo studio dei monumenti antichi e delle loro memorie divenne una scienza attuale con l’impegno di Biondo Flavio di Forlì (1392-1463), che dedicò la sua notevole attività alla Roma instaurata e alla Roma triumphans, ovvero a due opere sue, volte allo studio della romanità e dell’Urbe.

Certo poi non si può dire che questi papi mancassero di spirito religioso, ma sovente, anche quando fu loro possibile mettere in evidenza aspetti di vera pietà personale, sembrarono privi di una visione programmata e realistica delle necessità della Chiesa.

Sisto IV , ad esempio, comprese che sarebbe stato opportuno imboccare la strada della riconciliazione interna e avviò un tentativo di intesa tra i vari gruppi francescani in lotta fra loro, ma senza ottenere vistosi successi. Del pari inerti rimasero i potentati europei di fronte ai suoi tentativi di crociata contro la Mezzaluna.

Anche la pericolosa eresia hussita trovò in Innocenzo VIII un interlocutore attento e rigorosamente polemico. Ma i vari tentativi restarono isolati e i fedeli più colti e preparati ebbero l’impressione di essere abbandonati a loro stessi, nonostante l’attività delle organizzazioni ecclesiastiche di base continuasse con slancio e fervore, e nonostante l’operosa attività dei predicatori: da Roberto da Lecce a Francesco di Paola, da Bernardino de’ Busti a Giovanni da Capistrano, a Giacomo della Marca, a Bernardino da Siena, variamente appassionati e intenti nella loro lotta contro gli scandali, contro i soprusi dei potenti avverso i poveri, contro gli eccessivi splendori delle corti rinascimentali, gli sprechi, il lusso.

Nulla sembrò però utile a riportare in auge una vera, sofferta pietà religiosa. Da ultimo in Roma trionfò nuovamente lo splendido lusso della corte papale, oggetto di pericolose critiche dei primi ambienti riformati germanici avant-lettre, durante il pontificato di Rodrigo Borgia, papa Alessandro VI (1492-1503), nipote di papa Callisto III che lo condusse verso la carriera ecclesiastica e gli attribuì la porpora cardinalizia.

Ricco e dedito a una vita di piaceri, egli riempì di privilegi i numerosi figli avuti prima e durante il pontificato, alcuni dei quali ebbero notevole rilievo storico come Cesare Borgia e il duca Giovanni di Gandía dei quali abbiamo già ricordato le gesta e soprattutto Lucrezia Borgia, spesso utilizzata dal padre come pedina di una complessa, poco edificante politica fondata anche sui suoi molteplici e interessati matrimoni e che la associarono talvolta a episodi di vita sconcertante e scandalosa.

Alessandro VI,insomma, venne spesso indicato come esempio emblematico di una crisi politica e morale assai grave della penisola italiana e della Chiesa, crisi nella quale egli ebbe non poca responsabilità.

E i risultati del suddetto stato di disordine sconvolsero proprio Roma su cui si addensò la tempesta del protestantesimo, allorché Carlo V , per abbattere la potenza di Clemente VII , inviò nell’Urbe un esercito comandato dal Connestabile di Borbone (maggio 1527), sottoponendola a un saccheggio cui il papa impotente assistette rinchiuso in Castel Sant’Angelo. Per la città apostolica, detentrice dei valori specifici della religione di Cristo insomma, l’età di mezzo si concluse fra turbamenti, devastazioni e contrasti.



Nella eccezionale fioritura delle arti, delle lettere e del pensiero filosofico attuatasi durante il Rinascimento italiano e occidentale, si deve però riconoscere che una crepa sempre più ampia andò aprendosi, mostrando una società sconvolta da un’intensa crisi di carattere spirituale, presto manifestatasi nei canoni della cosiddetta Riforma.

Il passaggio dal Medioevo al Rinascimento non fu tuttavia contraddistinto da una minore intensità di fede, mentre si palesarono profonde modificazioni del sentire religioso.

Il venir meno degli ideali teocratici in auge nei secoli precedenti il conciliarismo, l’accresciuto potere politico degli Stati, il minore prestigio della Santa Sede, l’indipendenza dei principi dalle gerarchie ecclesiastiche, furono tutti elementi destinati a creare una società, se non priva di contenuto spirituale, contraddistinta da un rapporto diverso fra Chiesa e stato, fra religione e cultura.

La Chiesa in tal modo, invece di cercare ulteriori motivi di predominio spirituale, consentanei alla nuova cultura, tali da non generare pericolosi contrasti fra scienza e fede, da una parte rimase ancorata a forme superate di trasmissione dei valori religiosi, quindi non si schiuse a tipi d’approccio nuovi e sicuri e dall’altra, adeguandosi alle nuove esigenze politiche, si trasformò in uno stato temporale in rapporto e in concorrenza con le altre formazioni nazionali. Il papa partecipò alle alleanze e alle coalizioni militari e pertanto a volte risultò vincitore, ma spesso, anche a causa di scelte politiche fuorvianti, rimase sconfitto.

Il manifestarsi di una pericolosa, ricordata corruzione dei costumi presso la corte pontificia, l’esempio pessimo dato da taluni pontefici in contrasto con le richieste di una riforma volta alla rigenerazione della vita delle alte gerarchie vaticane, determinarono poi una divisione tra cattolici tesi alla riforma e tradizionalisti.

Inoltre, alla fine del Medioevo, svaniti i sogni di un rinnovamento totale della società cristiana sulla terra, risultarono disperse le residue aspettative di un’età che segnasse il rinnovamento dell’intera umanità. Tutto ciò portò allo scadimento dall’autorità pontificia e di quello che venne definito cattolicesimo romano, cattolicesimo da considerarsi pertanto quasi in contrasto con i veri e profondi ideali della religione di Cristo.

Ma se l’autorità del papa e della Chiesa apparve ridotta rispetto a quella da essa goduta nell’età medievale, non così poté dirsi per l’autorità religiosa del cattolicesimo che, al passaggio tra il Medioevo e l’età moderna si rafforzò complessivamente per l’avvenuto trionfo sulle eresie, per l’aumentato potere del sacerdozio di base, grazie all’intensificarsi dell’attività sacramentale ecclesiastica e grazie all’opera di mediazione tra il cielo e la terra assegnata quale appannaggio esclusivo della gerarchia e universalmente ad essa conferita per la salvezza delle anime.

Restò tuttavia un diverso modo di attendere la salvezza stessa che non apparve più questione collettiva; infatti il problema della salvezza individuale prese il sopravvento sulle aspettative di palingenetici rinnovamenti tipici del Medioevo. Nessuno negò però che i mezzi per conseguire la salvezza stessa fossero ancora in potere della Chiesa ed essa ebbe sempre l’esclusiva facoltà di conservarsene l’uso.

Nell’ambito poi della religiosità popolare si notarono ancora una volta sensibili cambiamenti: dopo il travaglio del secolo precedente e il confitto tra gli spirituali e i conventuali, l’Ordine francescano ritrovò la pace nel movimento dell’Osservanza, cui si ispirarono i grandi predicatori quali san Bernardino da Siena, san Giacomo della Marca, san Giovanni da Capistrano e sant’Antonino Pierozzi, vescovo di Firenze.

Prototipo maggiore e più imitato tra i predicatori del secolo fu san Bernardino da Siena, il quale ripudiò ogni forma di eresia, professò rispetto sincero per il sacerdozio e predicò il Vangelo, sottolineando in particolare le esigenze etiche della dottrina cristiana.

Egli inoltre, riuscendo a porsi sul terreno spesso precluso ai pontefici e alle alte gerarchie, affermò a un tempo la capacità di rinvenire un accordo tra le esigenze della religione e quelle della vita terrena, abbandonò l’eccessivo rigorismo ascetico, ogni tipo di dogmatismo, l’intemperanza di certi interventi ecclesiastici, mantenendosi allo stesso tempo rigido sui princìpi.

Per il senese la somma realizzazione della vita cristiana dovette inverarsi nel possesso della virtù, sposato al godimento dei beni concessi da Dio agli uomini: ovvero le gioie della casa, del sapere, dell’esercizio moderato di attività proficue e dei beni della terra da non detenersi egoisticamente, ma da porsi al centro di un’azione, avente sempre di mira il bene dei fedeli.

In tal modo si deve correggere la concezione che vide un Rinascimento paganeggiante posto su una strada in contrasto con il cristianesimo non ripudiato dagli uomini del Rinascimento che, pur imitando gli antichi, pensarono ancora alla possibilità di conciliare la vita spirituale con la saggezza dei classici, il mondo umano e il mondo iperuraneo, la Gerusalemme terrena e la Gerusalemme celeste.

Certo però, il mondo laico si ergeva ormai se non contro, accanto a quello religioso con una sua cultura, una sua conoscenza, con nuove concezioni della vita e della politica.

Chiesa e stato non furono necessariamente in contrasto, ma non apparvero più una sola cosa. Del pari non furono fusi scienza e fede, gli ideali religiosi e quelli della vita eterna.

Nel mondo dominarono pertanto l’individuo, la società laica e lo stato.

Nel campo religioso infine la Riforma germanica spezzò l’unità tradizionale della fede medievale, nel nome di ideali di rigenerazione della Chiesa secondo il cristianesimo primitivo.

La Riforma protestante, tuttavia, sottolineò i precipui intendimenti dello spirito laico e individualistico. Nei fedeli rimasti uniti al cattolicesimo romanosi manifestò invece una religiosità eminentemente pratica, del tipo di quella proposta come precedentemente dicevamo da san Bernardino da Siena.

Tale religiosità conciliò le forme dell’antico rispetto della gerarchia e delle pratiche devote con l’azione e l’idealità del mondo moderno, l’amore per la ricchezza, l’espansione dell’individualismo, la volontà di potenza e in certo modo, l’affermazione dello stato.

La vita d’altronde non fu più intesa come un’eterna peregrinatio verso il cielo, ma anche come il centro delle attività umane ove sarebbe stato possibile conseguire l’appagamento dei propri desiderata in attesa della beatitudine dei novissima. A questo nuovo spirito però, dopo la tempesta determinata dalla rivoluzione protestante, si sarebbe ispirata in gran parte la società europea nei secoli più vicini a noi. Ma di tutto questo tra la fine del ’400 e la prima metà del secolo successivo si poté percepire punto o poco, mentre di fronte alla cristianità si palesò la realtà della perduta unione della vecchia Chiesa.

Con ciò in estrema sintesi può considerarsi conclusa la ricostruzione delle vicende salienti, relative alla storia del cristianesimo medievale, una ricostruzione in cui ho cercato di conferire – com’è giusto – il posto che le compete alla tradizione cattolica romana, ma in cui peraltro non ho trascurato di menzionare gli apporti che per varie vie e in differente misura costituirono i molteplici rivoli, a volte più, a volte meno impetuosi, che da diverse parti e in diverse condizioni concorsero a creare il grande, vorticoso fiume nel cui alveo può rappresentarsi la vita della Chiesa di Cristo: una Chiesa nella quale accanto a Roma magistra si pone la magistra barbaritas e ove accanto alle voci ortodosse troviamo quelle degli “eretici”, da Mani a Donato, da Pelagio ad Ario e poi dai molto più tardi Patarini ai Catari, ai Valdesi, da Arnaldo da Brescia a Giovanni Wycliffe, agli Hussiti, da me sistemati gli uni vicino agli altri, in quanto tutti contribuirono a vivificare e a rendere universale quello che il mio maestro Raffaello Morghen, superando la definizione meno ampia di Medioevo romano, con felice, fertile espressione denominò Medioevo cristiano.





IV . L’IMPERO MEDIEVALE



È stato più volte messo in evidenza come nell’età di mezzo la nazione divenga una componente strutturale comune della fisionomia politica e culturale dell’Occidente, una formazione sconosciuta nel mondo romano ove invece si affermò l’Impero. Imperator – è noto – indicò la persona insignita di una auctoritas volta al comando, il vincitore di una difficile pugna, colui che riusciva ad aver ragione di un possente nemico, il comandante. Si pensi a Publio Cornelio Scipione l’Africano cui fu conferito – ce lo ricorda Livio – un eccezionale modello di imperium in occasione delle sue vittorie in Spagna e, ancora, a Giulio Cesare, condottiero supremo e invitto.

Fu però da Ottaviano in poi, fra il 43 e il 40 a.C. che il titolo di Imperator fu considerato ereditario e stette a significare la più sintetica designazione del capo dello stato romano , inteso nella sua ormai enorme composizione territoriale. Da allora in poi il concetto di Impero divenne sempre più difforme da quello di Repubblica, si trasformò e si ampliò da un monarca all’altro, assumendo via via sempre più estesi e precisi poteri politici, economici, sociali, amministrativi e soprattutto militari; inoltre costituì un processo di lunga durata, in qualche modo destinato a sfidare i secoli mediante la successione volta a conservare lo scettro nelle mani di una stessa dinastia. Ma v’è di più: da Cesare in poi si affermò il culto della personalità del capo dello stato, considerato a tutti gli effetti divus – divino – e al quale fu tributata in taluni casi la adoratio. Inoltre egli venne di volta in volta denominato Caesar – ovvero gli si conferì il cognomen del capostipite “della Giulia gente” – Augustus, pontifex maximus, censor perpetuus.

Con Diocleziano e soprattutto con Costantino si verificò poi una successiva trasformazione che fece dell’Impero una monarchia assoluta di tipo quasi orientale, ritenuta una forma statale superiore e differente da ogni altra che trasformò la sua guida in una sorta di Dio in terra, il figlio di Giove: tanto è vero che l’ostacolo più grande all’accettazione del cristianesimo da parte dei successori di Augusto fu essenzialmente rappresentato dal fatto che i credenti in quella nuova fede si rifiutavano nel modo più categorico di riconoscere la “forma divina” dei vertici dell’organizzazione politica romana, essendo convinti assertori del più rigoroso monoteismo. Di qui la condanna dei seguaci di Cristo e le persecuzioni ripetutesi dall’età di Nerone a quella di Diocleziano, contro chi negava la divinità dei monarchi.

Il sovrano cui spettò invece il merito di comprendere che i sostenitori del nuovo Credo erano ormai divenuti una parte integrante della compagine romana e che conveniva non ostacolarne lo sviluppo, mentre bisognava ricercarne l’assimilazione per renderli meno pericolosi, ammesso che realmente lo fossero, fu Costantino il quale nel 313 d.C. concesse ai cristiani la libertà di culto. Dal 313 al 476, data della deposizione di Romolo Augustolo, si ebbe quindi l’estrema fase della vita imperiale occidentale, contraddistinta dalla presenza di sovrani che rivestirono di aspetti legati alla nuova fede l’intima struttura di uno stato tuttora pagano, indissero e presiedettero i concili, a cominciare da quello di Nicea (325), prendendo posizione sulla determinazione e l’applicazione dei dogmi nonché sulle prime controversie religiose tese a minacciare pericolosamente l’unità della Chiesa di recente affermatasi, unità raggiunta dopo secoli di stenti e di persecuzioni e quindi da preservare come il bene più caro.

Con ciò si deve allora mettere in luce che dal VI all’VIII secolo la tradizione dell’antico Impero si mantenne viva e rappresentò, per esempio, con la Chiesa e il papato, uno dei princìpi universali su cui si fondò la città di Roma. In più modi rifulse allora pure in molteplici zone dell’Occidente la tradizione della gloria romana volta, come s’è detto, a costituire una sorta di grande corso d’acqua in cui confluirono le correnti ideali della nuova civiltà. Tuttavia al di sopra dell’Impero augusteo spaziò la rappresentazione della concezione ecclesiastico-religiosa in cui più forte della transeunte potenza imperiale prevalse la nuova, imperitura gloria della Roma cristiana, della città di Pietro e di Paolo, dei martiri della nuova Chiesa e dei primi pontefici, a far tempo da Silvestro i, colui che avrebbe conferito il battesimo a Costantino.

E dunque della forma Imperii, pur se rimase in voga il suo nome, non prevalse nell’alto Medioevo il ricordo secondo la concezione di Cesare, di Augusto e dei suoi successori da Adriano a Traiano, bensì l’immagine dell’Impero cristiano degli ultimi centocinquant’anni, dal 313 al 476, ravvivato dalla fascinosa leggenda del Costituto di Costantino, il famoso falso predisposto dagli ambienti ecclesiastici romani nella seconda metà dell’VIII secolo, con tutta probabilità di poco precedente alla grande incoronazione di Carlo Magno, incoronato imperatore per mano di papa Leone III nell’800. Lo stesso Costituto restò indelebilmente rappresentato nel celebrato mosaico del triclinio papale in San Giovanni in Laterano che simbolicamente esaltò i concetti posti alla base della suddetta fonte, ossia il raccordo del nuovo Impero con quello romano -cristiano di Costantino: da un lato di quell’opera d’arte infatti, si rappresenta Cristo che consegna i simboli del potere spirituale e temporale a Silvestro i e a Costantino, dall’altro San Pietro che concede a Leone III il pallium e a Carlo il vessillo, ovvero il segno del supremo potere esercitato sulla città di Dio peregrinante “in terris” verso la suprema conquista della “Jerusalem celeste”.

Il ricordo di Roma imperiale si colloca quindi pure nel IV-V secolo e tuttavia è innegabile che, pur mediata e trasformata, l’idea di Roma e della gloria augustea rimasta scolpita nei suoi grandi monumenti ancora integri a testimonianza di un glorioso passato, si congiunge in qualche modo meglio all’incoronazione carolingia e alla nascita dell’Impero medievale d’Occidente che, sotto dinastie e contenuti politici diversi, rimase in vita lungo tutta l’et`a di mezzo sino a Massimiliano d’Asburgo il cui nipote, Carlo V , ebbe in sorte il premio di ravvivare la fiaccola imperiale consegnatagli all’inizio dell’evo moderno. La stessa idea restò poi scolpita alla base dell’Impero d’Oriente, per un millennio ancora rimasto in vita quale rappresentante diretto dell’invitta gloria della città eterna, trasferita in Costantinopoli, denominata altera Roma.

Di tale istituzione imperiale allora, dei momenti che ne contraddistinsero lo sviluppo e l’esistenza in Occidente e in Oriente, delineeremo qui una concisa rappresentazione che dia modo d’intendere, oltre alla successione degli avvenimenti, lo spirito che li animò e la concezione che ne costituì il sostrato: in altri termini, nelle pagine che seguono intendiamo domandarci quali furono le condizioni ideali della nascita della suddetta istituzione, a quale tipo di ordinamento dette corpo, come e grazie a chi essa fu fondata ed ebbe progressivamente a modificarsi.



La nascita: onde far luce su questo punto essenziale, bisogna anzitutto rifarsi alla divisione di Roma da Bisanzio, premessa fondamentale per la nascita del nuovo Impero. Per prima cosa si deve ricordare subito l’eccessivo fiscalismo bizantino esercitato con tal decisione sulla penisola italiana che i Longobardi nelle regioni del centro-nord e gli Arabi in Sicilia furono guardati quasi con simpatia e con qualche speranza dalle popolazioni locali, le quali immaginarono che i nuovi invasori portassero lavoro per i più umili e diminuissero il peso della tassazione, diventato insopportabile per opera della pressione romano -bizantina. In pari tempo profonde discrasie di carattere ecclesiologico e divergenze notevoli sul primato dei pontefici romani e per converso sulla posizione e la funzione dei patriarchi costantinopolitani, generarono una progressiva divaricazione fra Roma e Costantinopoli. Vero è – e va sottolineato – che la tendenza a separare i due tronconi dell’Impero romano ebbe inizio con il trasferimento della capitale a Bisanzio, nonostante i successori di Costantino si sforzassero di non ingigantire i motivi che avevano indotto gli imperatori a esercitare una generale politica di segno orientale e nonostante i tentativi giustinianei di reductio ad unum giovassero in certa misura allo stato.

Ma su tutto prevalsero le ragioni di divisione in campo religioso: sappiamo infatti che dopo la condanna di Ario le dispute teologiche si riaccesero se non sul rapporto tra Padre e Figlio, sulla natura del Cristo – umana e divina – per cui al figlio di Dio fu riconosciuta in un limitato periodo la sola natura umana. Teodosio II nel 431 indisse il concilio di Efeso per sottolineare la natura «anche umana» del Cristo, riaffermando però quella divina. In seguito Nestorio, patriarca costantinopolitano, fautore della corrente che privilegiava l’«umanit`a» del Cristo, fu deposto e condannato. Più tardi in Egitto e Siria si diffuse il Monofisismo a opera del patriarca alessandrino Dioscoro che riconobbe in Cristo la sola divinità. Con il concilio di Calcedonia del 451 l’imperatore condannò il Monofisismo e approvò la formula di papa Leone i rivolta ad attribuire al Cristo la doppia natura umana e divina. La partecipazione dell’Augusto ai lavori conciliari riaffermò tuttavia la competenza imperiale in materia ecclesiastica, accrescendo in tal modo le divisioni con la Chiesa romana.

I contrasti si approfondirono poi con Zenone il quale, nel 482, pubblicò l’Henoticòn con cui compose il conflitto fra ortodossi e monofisiti, tentando di introdurre talune nuove prerogative per il vescovo di Roma. A sua volta però Giustiniano cercò di risolvere il delicato problema con l’Editto dei tre capitoli con cui lanci´o censure contro gli scritti di alcuni vescovi troppo ligi alle conclusioni calcedoniesi. La lotta fra Roma e Bisanzio divenne perciò inevitabile e le divisioni con l’Impero d’Oriente si aggravarono quando Giustiniano invitò a Costantinopoli (537-554), per indurlo ad accettare l’Editto, papa Vigilio il quale fu convinto con la violenza.

I sovrani si avvidero di aver passato il segno ma sbagliarono ancora: Costante II (611-668) venuto a Roma (663) in piena campagna militare di espansione araba, per rivolgere a papa Vitaliano un appello all’unità dei cristiani contro gli infedeli, non trovò nulla di meglio da fare che saccheggiare l’Urbe di oggetti d’oro e di opere d’arte per quindi ripartire carico di ricchezze sottratte ai legittimi proprietari, ben più isolato di quanto non fosse all’arrivo, poiché al suo invito all’alleanza tardivo e insincero non risposero né il pontefice, né i Franchi né, tanto meno, i Longobardi. Si riaccesero in seguito ancor più le polemiche imperiali con Roma in ragione del Monotelismo sino a che l’imperatore non decise di far condurre con la forza a Costantinopoli papa Martino i, processato, orrendamente mutilato e lasciato morire in esilio nel 665. Costantinopoli comprese allora di essere stata troppo intransigente con Roma: si tenne perciò a Bisanzio il VI concilio con cui l’Oriente cristiano in funzione antiaraba sancì la dottrina della compresenza in Cristo di due “attività” e volontà distinte, una divina e una umana, la seconda sottoposta alla prima (680-681). Tuttavia dopo dieci anni Giustiniano II indisse il concilio Quinisestio o Trullano in cui si proclamò la superiorità del patriarca costantinopolitano anche su Roma e si assunsero canoni contrari alle usanze occidentali, quali la negazione del celibato ecclesiastico. In tal modo apparvero vanificati i tentativi di coinvolgimento occidentale nella politica dell’Impero e della Chiesa orientale. Su questa già precaria situazione si sovrappose la “lotta iconoclastica” inauguratasi nel 726 con un decreto di Leone III l’Isaurico, inteso a proibire il culto delle immagini sacre di cui fu imposta la distruzione.

Tale decreto, consono al carattere della religione orientale, urtò profondamente il sentimento dell’Occidente latino, incline a dare una rappresentazione materiale alle varie forme della vita dello spirito, costituendo un atto di illecita ingerenza dell’imperatore in un campo riservato all’autorità ecclesiastica. Il pontefice Gregorio II (715-731) si oppose al decreto esortando i fedeli a resistere alle ingiunzioni imperiali. A questo punto la lotta definita iconoclastica fu complicata dai Longobardi che strumentalmente vi si inserirono prendendo le parti di Roma, per poter avere il pretesto di assalire i territori italiani in mano a Costantinopoli: essenzialmente Ravenna e Roma. Gregorio II tuttavia intuì la minaccia insita nell’utilitaristica posizione longobarda e vi si oppose recisamente. La reazione romana indusse Liutprando a donare al papa i castelli di Sutri e di Bieda, l’attuale Blera, ma la cessazione momentanea delle ostilità non trasse in inganno il pontefice che prese proprio allora contatti politici risolutivi con i Franchi, scegliendoli come alleati. Papa Zaccaria approvò in questo spirito la deposizione di Chilperico III e sanzionò con la dichiarazione di ereditarietà della corona regia e la sacra unzione del nuovo re il colpo di stato effettuato dai maestri di palazzo austrasiani contro i Merovingi.

Le relazioni fra il papato e i Carolingi si risolsero allora in importanti campagne militari contro i Longobardi; così i Franchi chiamati figli adottivi di Roma liberarono la Chiesa di Cristo e la sede dell’apostolo Pietro minacciata dagli «abominevoli Longobardi». Pertanto i papi della seconda metà del secolo VIII da Stefano II (752-757) a Adriano i (772-795) stipularono una complessa serie di accordi con i Franchi, accordi grazie ai quali poté considerarsi conclusa la lunga dominazione longobarda in Italia (774). Carlo, re dei Franchi, assunse allora anche il titolo di rex Langobardorum, occupò le loro terre settentrionali e centrali e tenne una specie di protettorato sullo stato della Chiesa che entrò in possesso, oltre che dell’antico Ducato romano – dal fiume Marta al Garigliano – del ducato di Perugia, della Pentapoli e dell’Esarcato. Fuori dell’accordo restarono il ducato longobardo di Benevento, avamposto della dominazione germanica nell’I- talia del sud, che fu obbligato tuttavia al versamento di un tributo annuo a Roma, nonché i residui domini bizantini delle regioni meridionali (la Puglia, la Calabria e la Sicilia), la Sardegna e la costa veneta. La diversa situazione compose quindi un nuovo volto della penisola italiana suddivisa tra i Franchi preponderanti nel centro-nord, lo stato della Chiesa al centro, il ducato longobardo beneventano e le zone costiere meridionali controllate da Bisanzio. Tutto ciò allora rese tanto irreversibilmente tesi i rapporti fra la Chiesa romana e Bisanzio da costituire una valida e forte premessa alla creazione di un nuovo Impero occidentale contrapposto al bizantino e volto alla difesa e al potenziamento della Chiesa e dei romani pontefici.



Le nuove istituzioni imperiali: viste le condizioni che permisero la nascita del nuovo Impero d’Occidente, più tardi denominato Sacro romano Impero , ben diverso da quello bizantino, osserviamo ora il secondo interrogativo inizialmente propostoci, ossia a qual tipo di nuove istituzioni si dette vita. L’Impero carolingio, per la famiglia degli antichi maggiordomi austrasiani che ebbe a realizzarlo, rappresentò il compimento di un assai precedente disegno perseguito dai popoli germanici all’atto del loro avvicinamento e della loro fusione con Roma e con l’Occidente cristiano. A porlo in atto con un progetto già politicamente elaborato fu Teoderico, sospettato dall’imperatore costantinopolitano di chiedere per sé la corona, nell’intento di dare una nuova unità occidentale al vecchio stato romano , ma in realtà differentemente proiettato con il suo piano a dar vita a un nuovo soggetto politico facente capo all’elemento germanico e al latino. Il disegno era ardito e ambizioso, ma votato all’insuccesso dalla guerra greco-gotica (535-553) volta a spazzar via in un ventennio la presenza ostrogota dalla penisola italiana e praticamente dall’Occidente.

I Longobardi, a loro volta, si fecero più o meno consapevolmente eredi dello stesso programma tradotto in azione politica concreta per circa due secoli – dal 568 al 774 – ma destinato anch’esso a infrangersi per la posizione contraria ai nuovi oppressori costantemente e pervicacemente perseguita dai pontefici romani che in pratica riuscirono a bloccare ogni loro tentativo di creare una diversa realtà politica italo-germanica, senza lasciarsi convincere a cambiare opinione dalla conversione dei nuovi dominatori dall’arianesimo al cattolicesimo romano , né dalla scelta della lingua latina posta alla base dell’elaborazione storico-legislativa dell’Editto rotariano e degli altri “monumenti” giuridici longobardi, tentativi di avvicinamento entrambi importanti, ma l’uno dopo l’altro vanificati dall’opposizione della Chiesa romana tutta protesa all’alleanza con i Carolingi voluta in funzione antibizantina e antilongobarda.

L’Impero carolingio riprese invece e seppe realizzare quella stessa vecchia strategia basata sull’unione di tutti i popoli romani e germanici fusi e galvanizzati nella religione di Cristo. La missione che Carlo sentì di aver ricevuto direttamente da Dio fu pertanto quella di impegnarsi a fondo, onde consentire la realizzazione della pace cristiana e soprattutto di operare in modo che tale pace si estendesse il più ampiamente possibile, inserendovi tutti i popoli che più o meno spontaneamente vi aderirono per far parte di una stessa unità di stato e Impero.

Il conseguimento della suddetta unità fu così raggiunto a prezzo di brutalità e indicibili massacri considerati tuttavia come gradini in rapporto fra loro e successivamente tesi a condurre – al termine di un complesso gradus ad Parnasum – al compimento della volontà divina. Pertanto l’idea imperiale carolingia, all’apparenza intrisa di violenza e di profonde prevaricazioni, fu in realtà permeata da una concezione profondamente religiosa e politica a un tempo, affermatasi con l’appoggio determinante della Chiesa e dei pontefici romani, sin dall’inusitato momento dell’incoronazione dell’Ottocento.

Dopo di che l’emanazione successiva dei vari Capitolari elaborati in Aquisgrana, immutabile capitale imperiale, assunse l’aspetto quasi ieratico dell’asserzione di verità religiose, cosa che può ad esempio evincersi dal cosiddetto Preambolo dell’802, con il quale Carlo Magno invitò tutte le genti entrate a far parte della compagine imperiale a ispirarsi e attenersi a un comune ideale di giustizia, pace e cristiana pietà, con ciò idealizzando i princ`ı- pi fondanti del vecchio Impero romano e vagheggiando altresì la creazione di un regno pacifico e sacralmente giusto, pietra miliare posta alla base della nuova entità statale, della sua natura e del suo stesso modo di essere.

Elemento fondamentale della politica imperiale carolingia fu dunque anzitutto il pieno accordo con la Chiesa protetta e fedelmente accompagnata dall’imperatore e, prima ancora, dai sovrani franchi accorsi alla difesa di Roma oltraggiata dai Longobardi. Per esercitare tale completa protezione, il sovrano doveva però porre sotto la sua sorveglianza il clero considerato quasi alle sue dipendenze. Egli pertanto ritenne necessario imporre a tutti gli ecclesiastici buona cultura e profonda dottrina, nonché la partecipazione attiva e consapevole alle discussioni teologiche, mettendo con ciò in evidenza una sensibile propensione della corona per le questioni politicoliturgiche e un’ancor più pronunciata inclinazione per l’attività culturale, da considerarsi sempre di primaria importanza, nell’espletamento delle funzioni religiose e politiche.

In questa prospettiva politico-religiosa ispirata a princìpi di grande cultura Carlo discettò in maniera diretta e personale sul sacramento del battesimo con Ghebeardo, arcivescovo di Liegi, sottolineando l’importanza che a conseguire tale «costitutivo» sacramento fossero fedeli maturi e consapevoli e soprattutto in grado di recitare il Pater noster e il Credo. Sempre nello stesso spirito dette precise disposizioni in merito allo studio e alla lettura di affidabili testi letterari ed ecclesiastici nei monasteri ove si doveva discettare a un buon livello critico sulle sacre scritture. Egli vigilò altresì per far restaurare gli edifici sacri fatiscenti e per costruirne di nuovi, ordinò l’abolizione della liturgia gallica onde adottare quella romana. Inoltre, prese una decisa posizione contro l’eresia adozionista e chiese un conveniente approfondimento relativo ai canoni del concilio di Nicea, dedicati alle immagini, per controbattere con maggior sicurezza ecclesiologica le teorie iconoclaste.

A tutto ciò la Chiesa piuttosto fedelmente consentì e il papa e i vescovi non trovarono motivi di dissenso sull’intervento così pressante e ripetuto del fondatore del nuovo Impero, il quale nel corso della sua qualificante e complessa azione si ispirò, come è evidente, all’esempio mutuato da Roma tuttavia, come già rilevato, visto e imitato nell’accezione romano cristiana di tipo costantiniano e teodosiano, più che in quella facente capo ad Augusto o a Traiano. In questo senso si deve dire dunque che le istituzioni carolinge furono a uno stesso tempo nuove e antiche, romane e cristiane, intinte di spirito laico ed ecclesiastico.



Il nuovo soggetto politico: seguiti seppure assai sommariamente i momenti di contrasto e di profondo dissenso fra Roma e Costantinopoli nonché la vicenda dei due successori di Carlo Martello, Pipino il Breve e in particolare di Carlo, diremo a questo punto che, sottratta l’Italia ai Longobardi, quest’ultimo compì circa cinquanta spedizioni militari oltre i confini del suo regno, conseguendo una splendida messe di vittorie e in particolare si impegnò a consolidare i suoi possedimenti a ovest e a est contro gli Arabi e i barbari non ancora sottomessi. A ovest costituì, come è noto, la Marca Ispanica utilizzata come baluardo cristiano contro gli Arabi d’Occidente. Per trentadue anni (772-804), sorretto dalla cavalleria pesante franca, Carlo combatt´e contro i Sassoni nelle regioni settentrionali della Germania fra il Reno e l’Elba e, sconfiggendoli, li unì al regno franco obbligando Vitichindo, il loro eroe nazionale, a ricevere il battesimo intorno al 785.

Il re dei Franchi lottò poi contro i Bavari, guidati dal duca Tassilone, genero di Desiderio che aveva più volte sostenuto i nemici di Carlo. Anche la Baviera fu sconfitta, divenendo provincia dello stato franco. Complessa fu poi la campagna militare contro gli Avari (790-800), terminata con l’annientamento di quel regno, la suddivisione e la dispersione degli Avari fra Slavi e Magiari (797) e con l’organizzazione della ¨ Ostmark da cui derivò l’Austria. Fra il 789 e l’812 ripetute azioni condussero poi al controllo della Croazia e della Slovenia, dall’interno fino alle rive dell’Adriatico. Con singoli trattati Carlo ottenne inoltre dalla corte bizantina l’Istria, la Liburnia e la grande Dalmazia. Il suo stato perciò giunse a nord dall’Atlantico alla Manica e al Baltico sino all’Oder, a sud dall’Ebro in Spagna sino al Garigliano e al Pescara in Italia, a est alla Narenta, alla Sava, al Tibisco e ancora all’O- der; quindi comprese tutta la Gallia, il Belgio, l’Olanda, la Germania, l’Ungheria, la Svizzera, l’Italia centro-settentrionale, parte della Catalogna e l’Aragona: circa un quarto del vecchio Impero romano .

In tal modo Carlo poté invero denominarsi signore dell’Occidente cristiano. La sua leggendaria fama di condottiero e l’autorevolezza di sovrano lo predestinarono perciò nella coscienza di molti contemporanei, anzitutto del papa, a raccogliere nelle mani il potere imperiale, il cui ricordo, nell’accezione romano -cristiana dianzi accennata, non si era cancellato. Fu dunque la vastità del regno carolingio a suggerire a Leone III l’idea di restaurare l’Impero di Roma da più di tre secoli travolto dai barbari e di assegnare a Carlo la carica imperiale o fu invece l’indubbia ambizione del sovrano franco che indusse il pontefice a conferirgli un titolo strictu jure spettante solo ai sovrani costantinopolitani?

Certo, si può dire – come abbiamo già fatto – che nei secoli alto medievali presso latini e barbari era rimasto ancor vivo il concetto di Impero, ma quell’istituzione con la sua legge, la sua grandezza e la sua unità in Oriente si era sensibilmente modificata e, pur sopravvivendo – lo vedremo più avanti – a Costantinopoli, si mostrava lontana e distaccata dalla reale problematica dei popoli latini.

Inoltre, i rapporti tra gli imperatori bizantini e la cristianità romana si erano assai raffreddati e quei sovrani si erano rivelati incapaci di proteggere la Chiesa e il pontefice romano durante l’annosa controversia con i Longobardi. Proprio allora, alla vigilia della fondazione del nuovo soggetto politico occidentale si profilò d’altra parte una situazione internazionale atta a favorirne una rinnovata istituzione. Oltre che della conquista di terre e popoli Carlo poté infatti giovarsi della crisi bizantina e degli errori dell’imperatrice Irene (797-802) che, pavida e mal consigliata, temendo di essere esautorata dal figlio Costantino VI,lo privò con la violenza dei diritti di successione. Papa Leone III allora, impressionato dalla vicenda, colse il destro per considerare deposta Irene, imperatrice e madre crudele, indegna perciò della corona, e per ritenere vacante il trono imperiale, colpito dallo scisma e dall’usurpazione e quindi privato del legittimo successore. Del resto, onde dare un’idea concreta degli effettivi intendimenti papali sulla questione imperiale, preciseremo che già dal 772 la data calcolata secondo gli anni di regno dell’imperatore bizantino era scomparsa dagli atti della cancelleria pontificia che in precedenza l’aveva sempre apposta ai documenti cancellereschi ufficiali. L’insieme di tali motivi e gli indirizzi politico-ecclesiastici, anzitutto il desiderio del pontefice di realizzare il distacco di Roma da Bisanzio e di contrapporre al monarca greco un sovrano occidentale che assicurasse alla cattedra di Pietro l’aiuto negatole in precedenza da Costantinopoli, predisposero la situazione che permise di proclamare il nuovo imperatore romano -cristiano su iniziativa leoniana nell’Ottocento.

Per realizzare il suo ardito disegno organizzato con Carlo, potremmo dire su pari impulso franco- romano , Leone dovette porsi in contrasto con la nobiltà laica romana che, influenzata dai duchi longobardi di Benevento, gli manifestò la sua ostilità. Colpito da accuse infamanti (799), spergiuro e condotta scandalosa, assalito e percosso, il pontefice riuscì a fuggire da Roma ove sarebbe stato sicuramente ucciso e a rifugiarsi presso re Carlo che gli assicurò protezione in virtù del precedente accordo – la promissio carisiaca – stipulato in Francia, a Pontion e a Quierzy fra Stefano II e Pipino nel 754, e ulteriormente sancito a Roma nel 774 quando Carlo aveva sconfitto Desiderio e conquistato Pavia. Re Carlo, avvalendosi del titolo di patricius Romanorum, ereditato da Pipino il Breve, riaccompagnò con un grosso esercito il pontefice sino a Roma, onde ristabilirvi l’ordine turbato. Egli entrò così nella città eterna ossequiato dal papa, dal clero e dal popolo: una viva ammirazione si respirava attorno a lui che con il valore delle armi aveva sottomesso i barbari per guadagnarli alla fede di Cristo e ora giungeva presso la sede primaziale romana per rafforzare moralmente e politicamente, e soprattutto con autorevolezza, il potere pontificio.

Leone si discolpò mediante un pubblico giuramento dalle accuse rivoltegli e i suoi nemici vennero ridotti alla ragione. Quindi sulla scorta del rinnovato prestigio, dopo le gravi mortificazioni subite, nel corso della terza messa di Natale celebrata nella basilica vaticana nella mattina del 25 dicembre, Leone III si rivolse verso Carlo inginocchiato con la famiglia presso il maggiore altare di San Pietro, per imporgli sul capo una corona d’oro. Gli impartì poi la benedizione mentre il popolo presente nella chiesa lo salutò per tre volte secondo la formula dell’acclamazione imperiale: «a Carlo Augusto piissimo, da Dio coronato grande e pacifico imperatore romano , vita e vittoria».

Questo il racconto riportato da Eginardo che con la Vita Caroli ci ha lasciato la biografia dell’imperatore, secondo la quale il neoeletto sarebbe rimasto sorpreso e quasi scontento dell’improvviso evento. È difficile però immaginare che una simile cerimonia fosse del tutto casuale e non preparata mediante una preliminare concertazione fra le due parti. A questo scopo va anzi detto che il pontefice aveva in precedenza restaurato una struttura politica da secoli in disuso che senza dubbio avrebbe conferito maggiore autorevolezza all’Urbe e al papa in presenza di una nuova istituzione imperiale: ripristinò infatti il vecchio Senato romano decaduto e forse sparito ai tempi di Teoderico, ma reintegrato a metà del secolo VIII con la funzione di paladino della Chiesa di Roma e dei suoi pontefici e tutto questo in vista della creazione dell’appena realizzato Impero che il papato voleva vivificare onde creare uno stato, per così dire volto ad nutum sacerdotis. Pertanto nel periodo suddetto i successori di Pietro lavorarono alacremente per preparare un’efficiente linea di difesa per la Chiesa che, al momento opportuno, avrebbe garantito al pontefice il servizio e l’ausilio del nuovo monarca occidentale.

Un’altra importante tessera del mosaico pazientemente costruito per favorire l’elezione del nuovo imperatore fu il cosiddetto Costituto di Costantino di cui solo nel XV secolo lo storico umanista Lorenzo Valla dimostrò inconfutabilmente la falsità.Valla fu addirittura in grado di individuare il momento di redazione del documento che dovette essere elaborato a Roma nell’ambito della cerchia di papa Paolo i, attorno al 761: dunque circa quarant’anni prima dell’incoronazione di Carlo di cui il Costituto diviene in certo modo un precedente politico. La falsa donazione infatti servì in concreto per attestare che il primo imperatore cristiano, guarito dalla lebbra in seguito al battesimo datogli da papa Silvestro i, avrebbe dichiarato pari dignità fra Roma e Bisanzio, fra il papa e l’imperatore e avrebbe concesso al pontefice la regalis potestas su tutto l’Occidente, trasferito da Costantino a Silvestro quasi a mostrare la completa dipendenza imperiale dalla Chiesa romana. Tale “dono” fatto a papa Silvestro i era inteso a dimostrare che, se il potere temporale era stato inizialmente conferito al pontefice da un imperatore, i sovrani futuri avrebbero allo stesso titolo dovuto riconoscere e rispettare la sacrata pontificum auctoritas attribuita in precedenza alla Chiesa. Quanto ricordato mostra allora che l’incoronazione fu un evento oggetto di predisposizione e di attenta organizzazione avviata addirittura sin dalla metà del secolo VIII . Ne è riprova il fatto che il re dei Franchi si recò appositamente a Roma ben intenzionato a reintegrare il papa che, in segno di gratitudine, avrebbe dovuto incoronarlo in San Pietro, ove Carlo, la consorte e i figli giunsero in occasione della cerimonia natalizia, vestiti secondo la foggia degli imperatori romani!

Il progetto politico “autonomistico” voluto dalla novella casa imperiale fu comunque fittizio e volto a dare una diversa, immediata coloritura al nuovo Sacro Romano Impero . In effetti il Liber pontificalis, la fonte romana per eccellenza, descrive in modo completamente differente l’evento. Anzitutto non accenna neppure alla casualità dell’incoronazione ma, al contrario, afferma che essa fu studiata nei minimi particolari dai pontefici che, già prima di Leone III , intesero legittimare un nuovo istituto di natura romana e cristiana, contrapposto a quello bizantino, quest’ultimo ispirato alla tradizione augustea e costantiniana e l’altro di matrice tutta cristiana.

Tutto ciò serve a dare una descrizione più veritiera dei fatti e tuttavia non induce a negare che Carlo non avesse fino in fondo previsto e gradito la superiorità conferita nel corso dell’incoronazione al potere pontificio su quello imperiale. Tant’è vero che nell’813 egli, suffragando l’impressione di molti storici, incoronò personalmente il figlio Ludovico. Inoltre egli non rinunciò mai alla piena superiorità derivatagli dal titolo imperiale e quindi si impegnò per la conversione dei pagani, mostrandosi favorevole all’ortodossia cattolica. Per esempio nel 794 convocò un concilio a Francoforte per sostenere le ragioni papali e obbligò i sudditi a versare una decima annuale. Egli, inoltre, si riservò le nomine vescovili e il controllo del clero. Allo stesso tempo poi, al pari di quanto avevano fatto Costantino e i suoi successori, continuò a convocare i concili.

Senza dubbio con la cerimonia natalizia dell’800, l’elemento religioso diventò predominante, cosa che finì per dare al sovrano l’impressione della sua dipendenza dal pontificato, dipendenza che egli volle mitigare e cancellare e che in avvenire sarebbe stata foriera di contrasti. Così, una volta avvenuta l’incoronazione, i comites del neoimperatore, fra i quali Alcuino e lo stesso Eginardo, convinsero il sovrano che forse era stato un errore l’aver accettato l’insegna imperiale mediante quel rito. Si viveva infatti in una fase di incipiente feudalesimo e quindi tra colui che riceveva inginocchiato la corona e quegli che in posizione eretta la poneva con autorevolezza sul suo capo, la figura del papa in piedi di fronte al re prono al suo cospetto, era la più prestigiosa e forte. Dunque, ricevendo il simbolo imperiale dalle mani di Leone III , Carlo aveva manifestato implicitamente la sua sottomissione al pontefice. La portata di tal gesto, polemicamente e in modo spregiativo sottolineata dalla diplomazia bizantina, rese pertanto chiaro a Carlo Magno che dopo la proclamazione doveva distaccarsi progressivamente dal papa, onde recuperare una propria autonomia.

In primo luogo egli stabilì che mai avrebbe designato Roma capitale dell’Impero e scelse invece Aquisgrana. Inoltre, dopo l’incoronazione, si trattenne nell’Urbe solo per qualche mese e dopo la partenza, nella primavera successiva, non vi fece più ritorno, nonostante papa Leone e i Romani gli chiedessero di tornare; infatti la scelta di separarsi dalla città eterna fu, almeno in parte, dettata dalla volontà di non essere considerato un imperatore sottoposto al pontefice. In secondo luogo nel breve periodo trascorso in città Carlo Magno rifiutò l’offerta di Leone III di fissare la propria residenza presso San Giovanni in Laterano, sede del vescovo di Roma, per il medesimo motivo in forza del quale ritenne di dover rimanere lontano dall’Urbe. E ancora egli preferì non soggiornare presso la Domus Aurea, la reggia neroniana ancora agibile, per distinguere la sua figura anche da quella dell’imperatore incendiario e persecutore dei cristiani. Decise perciò di alloggiare presso San Pietro che, in quanto chiesa di tutti i cristiani, era luogo di carattere universale e perciò meno compromettente per l’auctoritas del nuovo monarca. Molto spesso comunque anche nell’Urbe negli anni successivi all’800 si parlò di rinascita dell’Impero, pur se i domini del nuovo imperatore furono sensibilmente difformi da quelli dell’Impero romano che ebbe il suo fulcro nel Mediterraneo e un’economia basata sulla vita cittadina e commerciale. L’asse della compagine statale carolingia invece fu posto nell’Europa centrosettentrionale, come la sua capitale, e la sua vita economica fu essenzialmente agricola e fondata largamente sulla grande proprietà latifondista.

Il nuovo Impero si definì romano e germanico ma fu squisitamente cristiano e differì dal modello antico in quanto non si sovrappose a uno stato territoriale, non si avvalse di un’amministrazione accentrata e neppure poté definirsi uno stato nel vero senso di questo termine. L’istituzione appena inaugurata ebbe dunque carattere politico-religioso, associò l’autorità sacerdotale all’esercizio di un governo volto al conseguimento di un unico fine: la diffusione della fede cristiana, la difesa della Chiesa, la protezione del popolo di Dio in terra. Difficile è pertanto definire Chiesa e Impero come due autorità distinte, in quanto quei due poteri supremi risultarono uniti, pur esplicando differenti funzioni, per giungere alla trionfale affermazione di un ideale unico, ovvero la vittoria politica e spirituale dei cristiani. Più in particolare compito imperiale fu la difesa della Chiesa e delle sue leggi, compito papale quello di assicurare l’assistenza divina sulle armi dell’imperatore. D’altronde per i princìpi cui si ispirò e i valori intrinsecamente espressi, il nuovo Impero romano -cristiano e germanico nacque quale emanazione della cattedra di San Pietro. Tuttavia, partendo dalla sua raffigurazione universale ma generica, l’istituzione carolingia assunse un aspetto a mano a mano pur giuridicamente definito anche in rapporto alle prese di posizione dell’Impero d’Oriente. In effetti, dapprima Carlo Magno, fondandosi sulla pretesa vacatio del trono di Costantinopoli, sperò di portare all’unità i suoi vasti domini, trasferendone, extrema ratio, il centro a Roma. Tuttavia l’elezione di Niceforo (802), considerato da Leone III sovrano bizantino illegittimo, fornì a Carlo, basatosi sull’iniziativa pontificia, il pretesto che portò alla guerra i due sovrani.

Il conflitto fu combattuto in particolare nell’Istria e nel Veneto e i Bizantini batterono Pipino, figlio di Carlo Magno. Nell’812 si concluse un accordo in base al quale si cedettero all’Oriente Venezia, rimasta praticamente in qualche modo autonoma, l’Istria, le città marinare del Mezzogiorno, la Sicilia, la penisola balcanica e l’Asia Minore. In cambio, mentre sul trono bizantino salì Michele III , Carlo fu riconosciuto imperatore dell’Impero romano -cristiano d’Occidente, con un atto destinato a consacrare la scissione fra i due Imperi.

Subito a Carlo, primo imperatore della dinastia che da lui prese il nome, si profilò una serie di problemi per il controllo degli ampi possedimenti e per l’esercizio di un’effettiva autorità, capace di rafforzare l’unità dello stato e di frenarne le naturali tendenze centrifughe, compito in realtà immane che l’imperatore con proficuo impegno riuscì in buona parte ad attuare, facendo soprattutto leva sulla terra e il suo intrinseco significato. Egli procedette pertanto a una divisione del potere centrale che nella sua immensa compagine fu ripartito in trecentocinquanta contee così denominate dai comites che ne erano a capo, ovvero dai compagni del re che ne condividevano onori e oneri e sostituirono i duchi longobardi.

Le terre di frontiera presero il nome di marche cui venne preposto un marchese. I ducati longobardi di Spoleto e di Benevento conservarono nome e autonomia. Conti, marchesi e duchi furono investiti delle rispettive prerogative in base al vincolo vassallatico usato dal sovrano per assicurarsi aiuto e fedeltà dai guerrieri mediante la concessione di terre in beneficium. Furono poi scelti i missi dominici, funzionari itineranti, incaricati da Carlo di visitare a coppie, di solito un laico e un vescovo, le singole contee per riferire al governo centrale su problemi e su loro possibili disfunzioni. Con una legislazione registrata nei Capitolari formati di vari articoli o capitula, Carlo Magno promosse nuove forme di vita, riorganizzando i vari istituti giuridici, indicendo convenzioni generali dette Placiti tenutisi annualmente in primavera, secondo l’uso germanico e perciò detti anche campo di maggio. Ad essi presero parte le più importanti cariche laiche ed ecclesiastiche convocate dall’imperatore per ascoltare i loro pareri relativi ai più importanti affari statali. Fra i più noti atti carolingi citeremo il Capitulare de villis contenente norme sulla conduzione dei feudi imperiali, comitali e vescovili definiti villae. Per l’amministrazione della giustizia i problemi più significativi vennero affidati al Tribunale di palazzo, mentre nelle trecentocinquanta contee i funzionari carolingi furono affiancati dagli scabini o giudici popolari cui fu dato il potere di pronunciare sentenze inappellabili.

Si consolidò allora il sistema curtense e si affermò la cosiddetta personalità del diritto in base alla quale a ogni suddito venne data la possibilità di essere giudicato secondo la propria legge: romana, longobarda o franca che fosse. Con l’abilità del suo pensiero politico e la sua iniziativa Carlo impresse vigore e unità alle varie forme della vita del tempo. Seguendo il consiglio del monaco inglese Alcuino, istituì nel palazzo imperiale di Aquisgrana la Schola palatina. Eginardo, autore della Vita Caroli, Paolo Diacono cui dobbiamo l’Historia Langobardorum, Pietro da Pisa e Paolino d’Aquileia furono autorevoli esponenti della rinascenza carolingia promossa dalla corte franca. La Schola favorì lo studio dei classici incoraggiato da Carlo Magno che sfruttò a pieno la funzione della cultura come instrumentum regni. Sul modello della scuola palatina furono create istituzioni simili presso vescovati e abbazie nei cui scriptoria vennero riprese la trascrizione e la diffusione dei classici tramandati, usando la nuova scrittura detta carolina. Vasti e vari furono insomma gli interessi di Carlo come attestò anche la creazione di un nuovo sistema di pesi e misure unificati secondo esemplari conservati nel palazzo imperiale.



Dopo quarantasei anni di regno e quattordici di Impero, nell’814 Carlo Magno morì lasciando un ricordo incancellabile accompagnato da leggende popolari colme di fascino, legate al suo nome. Egli fu sovrano di grandi idee e altrettanto grandi qualità e, sebbene germanico nel carattere e nell’animo, ebbe, ancor più di Teoderico, un grandissimo rispetto della romanit`a. S’impegnò quindi per fondere la civiltà latina alla germanica e all’Impero carolingio, raggiungendo risultati mai ottenuti in precedenza da alcun sovrano barbarico. Pertanto la sua tomba, in Aquisgrana, fu presto considerata punto di riferimento della storia europea. Se durevole fu la fama di Carlo per le sue idee, le sue imprese, il suo amore per la cultura, rapido invece apparve lo sfacelo politico-militare dell’Impero nonché dell’ordinamento amministrativo fondato sul suo genio e autorità. Rimase chiarissima invece l’idea del Sacro romano Impero che però non bastò ad assicurare unità politica a una costruzione così vasta, data la mancanza di coesione etnica che sola avrebbe potuto donarle consistenza.

Imperfetto fu pure il sistema della successione. Dall’813 all’840 regnò il figlio di Carlo, Ludovico il Pio, che il padre aveva invitato in Aquitania ancora fanciullo per farne un guerriero forte e temprato alle armi. Egli invece crebbe mite e chiuso di carattere, più attaccato ai preti che ai nobili dell’Impero. Nonostante ciò egli con l’emanazione dell’Ordinatio Imperii dell’817 cercò di regolarizzare la successione, ma rimase vittima delle mogli intriganti e dei figli avidi. Fra questi Lotario regnò da solo dall’840 all’855 e nell’824 con la Constitutio romana riuscì a imporre al papato la supremazia imperiale, poiché in base a quest’ultima disposizione ogni pontefice eletto doveva promettere fedeltà all’Impero dinanzi ai rappresentanti del popolo romano .

L’iniziativa politica di Lotario non riuscì a frenare però i dissensi nati nella casa imperiale allorché egli stesso con gli altri due fratelli, figli di Ludovico il Pio, Pipino e Ludovico, vicer´e rispettivamente di Aquitania e Germania, provoc`o l’estromissione di Bernardo, figlio di Pipino fratellastro di Ludovico il Pio, precocemente defunto, causando la sconfitta e la scomparsa dello sventurato erede (818). Il regno d’Italia, ereditato personalmente dal padre Pipino passò allora da Bernardo a Lotario, destinato in precedenza da Ludovico il Pio alla successione imperiale. Quest’ultimo, rimasto vedovo, si era risposato con Giuditta, figlia di Guelfo di Baviera dalla quale nell’823 era nato il futuro Carlo II detto il Calvo. A questo punto l’imperatrice, donna ambiziosa oltre ogni limite, pretese dal consorte una divisione imperiale in quattro parti, vale a dire fra Lotario, Pipino, Ludovico e Carlo il Calvo. Ma i figli di primo letto rifiutarono la nuova divisione, si ribellarono al padre, lo imprigionarono, sottoponendolo a forti umiliazioni (833).

La guerra fratricida durò fino alla morte di Ludovico il Pio (840), spentosi privo di ricchezze e di potere, sino a che nell’843 i tre contendenti sopravvissuti firmarono il trattato di Verdun, in cui l’Impero fu suddiviso in tre parti: Germania, Francia e Lotaringia. La Germania accorpò i territori renani, assegnati a Ludovico detto il Germanico che collegò le province fra Reno e Oder, compreso il Baden, il W¨urttemberg, la Baviera, l’Austria, nonché i possedimenti orientali per la maggior parte slavi. A Carlo il Calvo venne assegnata la Francia che comprese le terre dall’Atlantico alla Schelda, dalla Mosa alla Saona. A Lotario toccò la Lotaringia, detta così dal suo nome che, oltre al regno d’Italia, annoverò i territori collocati fra la Francia e la Germania, la Provenza, la Borgogna, la Lorena, parte della Renania, l’Olanda. Egli inoltre annesse ai suoi domini le città più legate a Carlo Magno: Colonia, Treviri e Aquisgrana.

Per operare la suddetta divisione, Ludovico il Germanico e Carlo il Calvo, dinanzi ai rispettivi eserciti a Strasburgo nell’842 si garantirono a vicenda l’osservanza dei patti siglati con un giuramento da ciascuno pronunciato nella lingua dell’altro. Ludovico il Germanico si espresse quindi in francese antico e Carlo il Calvo in tedesco. Tale divisione non ebbe però basi stabili. La Lotaringia specialmente mostrò scarsa possibilità di tenuta politica e nuove divisioni seguirono a quelle di Verdun, destinate a configurare variamente la Germania, la Francia, i paesi intermedi e l’Italia, ponendo per la prima volta sul tappeto una delle questioni più complesse della storia europea.

Dopo il trattato di Verdun, l’Impero ebbe esistenza travagliata e fu attaccato da Normanni, Slavi e Saraceni. Alla morte di Ludovico II (875) divenne imperatore Carlo il Calvo, noto soprattutto per aver assicurato l’ereditarietà dei feudi maggiori in seguito all’emanazione del capitolare di Quierzy (877). Infine, dopo la scomparsa di Carlo (877), l’Impero si unificò ancora con Carlo III il Grosso, ultimo detentore del titolo imperiale il quale, anziché prendere le armi contro i Normanni giunti sino a Parigi, decise di pagar loro un tributo onde convincerli a togliere l’assedio alla città. Egli mostrò pertanto tale inettitudine che i grandi del regno lo deposero nell’887 e quando un anno dopo questi morì non lasciò rimpianti. Si dissolse così la compagine imperiale, ma non venne meno l’idea del Sacro romano Impero .

Breve e risoltasi nell’arco di meno di un secolo fu l’età carolingia che tuttavia impose all’Europa ritmo e vivacità dianzi sconosciuti: si moltiplicarono allora le testimonianze storiche scritte, l’uso di legittimare con scritture contrattuali gli atti d’acquisto e trasmissione di beni, gli inventari patrimoniali e polittici (ossia dedicati ad argomenti diversi), gli atti cancellereschi, i diplomi, i placiti, le lettere. Presso la corte brillarono intellettuali come Alcuino, Benedetto di Aniane, Teodulfo oltre a quelli in precedenza nominati, si aprirono biblioteche, si affinarono gli studi giuridici, filologici e letterari, si diffuse con il lavoro dei copisti e degli amanuensi la nuova scrittura carolina: in altri termini si avviò la Rinascita carolingia. Continentale fu dunque la cultura dell’Impero, pur se non è corretto attribuire a Carlo e ai suoi successori un’idea concreta di Europa. È comunque durante il periodo carolingio che tra conflitti e frammentazioni si assisté a una nuova distribuzione di poteri che, all’apparenza almeno, sembrò dar luogo a un caos determinato dalla mancanza di programmi e di uomini che li attuassero ma che in sostanza predispose per l’Occidente quella koinè che nel II millennio gli avrebbe conferito il volto unitario che proprio oggi nel XXI secolo gli riconosciamo.



L’Impero carolingio si resse in particolare sull’eccezionale figura di Carlo Magno e con la morte del suo fondatore esso subì un indebolimento irreversibile che lo condusse a dissoluzione. Restò comunque la grande intuizione carolingia rappresentata dalla divisione dell’Impero nei tre predetti regni di Francia, Germania e Lotaringia, un’intuizione che sottese la convinzione che l’Impero andasse ripartito ma che il suo frazionamento dovesse avvenire secondo precisi criteri: ossia per lingua, tradizioni e provenienza. In effetti la primigenia vocazione unitaria allo stato fu impressa soltanto da Carlo Magno e solo alla sua figura fu intimamente connessa. Infatti, dopo la sua scomparsa, anche la tradizione unitaria a lui collegata gradualmente tramontò e dall’888 fino alla metà del secolo successivo si verificò un radicale mutamento nella gestione imperiale.

Dalla politica carolingia tendente in qualche misura alla convergenza e alla composizione di un immenso stato, si passò per dirla con Giorgio Falco alla «politica del particolarismo», che comportò oltre alla tripartizione territoriale un’ulteriore delimitazione della forza dei tre regni entro le loro singole compagini. La gestione del potere divenne pertanto talmente limitata e rapportata a questioni locali che, tra la fine del IX e la metà del X secolo, caduto in mano a esponenti inesperti e privi del necessario prestigio, l’Impero perse la capacità di porre in atto iniziative di stampo autorevole. Vennero quindi nominati ancora taluni imperatori, ma di fatto quasi nessuno di essi perseguì e applicò una vera politica degna di questo nome. I re italici, ad esempio, assunsero più volte la carica imperiale cui tuttavia, lungi dall’essere considerata realmente prestigiosa, non corrispose una reale ed effettiva potestas.

Nella prima fase della vita dell’Impero – quella carolingia – si consolidò l’idea di Europa e vennero coniate espressioni quali «Carlo Magno padre dell’Europa», «Carlo Magno faro dell’Europa» e «Carlo Magno padrone dell’Europa». Per quanto significative e fondate, queste espressioni non devono essere ritenute di tale pregnanza da connettere direttamente la figura di Carlo all’istituzione dell’Europa e quindi sarebbe un errore considerare il primo imperatore della dinastia carolingia il concreto iniziatore di una federazione di Stati, in quanto non essendovi all’epoca vere e proprie compagini statali, non avrebbe potuto certo istituirsi una federazione fra esse. Tuttavia, l’aver accostato attorno all’800 il termine Europa a Carlo Magno, in fonti fra loro interdipendenti alle quali attinsero autori di diverso orientamento, non può ritenersi del tutto trascurabile. Questo sta dunque a significare che il concetto di Europa che allora andava prendendo una primitiva forma, riempì di qualche significato l’Impero di Carlo.

Lo storico Federico Chabod in un saggio ancora attuale e interessante sottolineò come l’idea d’Europa avesse fatto, anche se timidamente, la sua comparsa durante l’età carolingia e a questa riflessione egli aggiunse che tale concetto cominciò a circolare quando gli abitanti del vecchio continente avvertirono la necessità di coalizzarsi contro un pericolo esterno. In Carlo Magno allora il bisogno di avere un Impero unitario nacque forse dall’urgenza di sconfiggere il pericolo arabo. Tale minaccia, concretizzatasi con la rotta di Roncisvalle del 778, concluse tragicamente un disegno volto a costituire un baluardo contro gli infedeli e indusse l’imperatore carolingio a invocare l’Europa quale sorta di ombrello protettivo capace di conferire compattezza e forza al suo stato.

L’Impero poi sorse a nuova vita nel 962 allorché fu proclamato imperatore un esponente della casata di Sassonia, Ottone I, figlio di Enrico I l’Uccellatore. Vediamo dunque i motivi che ne consentirono la prodigiosa ascesa.

Se il pericolo maggiore nel IX secolo fu rappresentato dagli Arabi, la minaccia più insidiosa nel X fu incarnata dagli Ungari. Questi ultimi infatti effettuarono ripetute e cruente incursioni in molte terre occidentali; si addentrarono nella parte settentrionale dell’Italia, poi fino al centro della penisola spargendo ovunque sangue e terrore, in non poche zone della Francia, nelle terre illiriche e nella Germania meridionale. Nota e temuta fu la crudeltà ungarica e presso le popolazioni continentali di quel tempo si diffuse la convinzione che quei sanguinari guerrieri al loro giungere presso città e campagne catturassero bambini e donne, squarciassero loro la gola e ne bevessero il sangue. Non è un caso infatti che di generazione in generazione in francese antico e in friulano il termine “ogre” significasse allo stesso tempo orco e ungaro, ciò che dimostra come nell’immaginario collettivo di quelle genti il termine “orco” fosse sinonimo di “ungaro” e viceversa.

Il primo sovrano che intorno agli anni Trenta del X secolo sconfisse gli Ungari, da cui fu inizialmente battuto nel 926, fu Enrico I l’Uccellatore, duca di Sassonia. Quindi suo figlio, Ottone I, tra il 936 e il 955, anno delle vittorie antiungariche sulla Lech e a Reichnitz, organizzò una serie di fortunate campagne militari che consentì di relegare definitivamente i bellicosi, temutissimi Ungari nella loro terra di provenienza, l’attuale Ungheria. Oltre a sconfiggere quel popolo, Ottone ebbe altresì anche la meglio contro gli Slavi che in quello stesso giro di anni rappresentarono un’altra seria minaccia per l’integrità occidentale. A differenza degli Ungari che non si spinsero mai sino alle coste, gli Slavi ebbero infatti la vocazione di dirigersi verso il mare e di conquistarlo, in quanto il loro scopo ultimo fu quello di congiungersi all’Impero bizantino. Provenienti dalle regioni più interne della penisola balcanica, essi tentarono così in più occasioni di raggiungere l’Adriatico. Tuttavia le terre dalmatiche lungo la costa rimasero essenzialmente latine e poi divennero in sostanza venete con l’avvento sulla scena politica di Venezia rafforzata dalla doppia compagine imperiale, l’occidentale e la bizantina, dai cui contrasti essa rimase estranea e quindi neutrale e libera di svilupparsi secondo autonomi progetti marinari e commerciali, dopo l’accordo dell’812 fra Carlo e i Bizantini. I Veneziani infatti, dotati di una piuttosto considerevole marineria, mantennero i loro capisaldi sulle coste adriatiche, mentre gli Slavi si insediarono stabilmente, salvo eccezioni, sulle regioni montuose della penisola balcanica ove furono bloccati dal grande monarca sassone.

Dunque il grande merito di Ottone I fu, tra gli altri, quello di aver liberato il continente dal pericolo degli Ungari e degli Slavi e di aver in certo modo ripristinato una situazione di maggiore sicurezza entro l’Impero. Nel 955 perciò, in seguito alle surricordate vittorie, egli risolse definitivamente la questione ungaro-slava. Tra il 958 e il 959 Ottone ebbe pertanto un potere ben superiore a quello di altri sovrani e così si fece strada l’idea che potesse diventare imperatore: i feudatari allora proposero la sua proclamazione, certi di trarre vantaggio da un suo rafforzamento e soprattutto i detentori di feudi minori sperarono di ricevere in cambio di tal sostegno l’ereditarietà delle loro terre, cosa che invece, come vedremo, avvenne quasi un secolo dopo. Il candidato tuttavia, da parte sua, impostò, pur entro certi limiti, una politica di aiuto alla feudalità. L’Impero ottoniano registrò quindi un sensibile slittamento della compagine sociale, quale durante l’età carolingia non si era verificato. Si aumentarono le nomine dei comites e soprattutto si concessero prebende comitali anche ai vescovi e così si accrebbe di importanza la figura del vescovo-conte non del tutto nuova, ma dianzi non costituente una vera e propria categoria di feudatari, il che provocò la necessità di stabilire più determinati criteri sul conferimento dei loro poteri.

Il problema era complesso: mentre la potestas ai feudatari laici era conferita dal sovrano, non altrettanto chiaro era chi dovesse darla ai vescoviconti, dal momento che sia il sovrano sia il pontefice rivendicavano come propria tale prerogativa. Il papa, anzi, sostenne in proposito che gli ecclesiastici dovessero ricevere l’investitura solo dal pontefice o dal suo rappresentante, mediante il rito della investitio bonorum. Ottone I risolse invece la questione – ecco l’originalità e la forza del suo Impero – decidendo che solo l’imperatore avrebbe potuto concedere i feudi sia ai laici sia agli ecclesiastici, i quali con tal provvedimento divennero una nuova leva al servizio della forza imperiale. E tutto ciò attribuì in larga misura feudi anche agli enti religiosi. Questo aspetto della politica imperiale discorda con l’azione carolingia: Carlo infatti comprese che al fine di non essere considerato il “re dei preti”, come i Bizantini lo definivano per diffamarlo, avrebbe dovuto rivendicare la sua autonomia dal papa e dalla Chiesa e quindi non si intromise nella nomina vescovile. Così la sua decisa volontà di distinguersi da Leone III gli fece commettere una grave imprudenza presto destinata a ripercuotersi su di lui e soprattutto sui suoi successori, in quanto in tal modo finì per rifiutare il supporto che papa e vescovi avrebbero potuto fornire al suo stato.

Gli Ottoni viceversa intuirono che avrebbero dovuto costituire una compagine che si rinnovasse anche nel nome e che fosse accanto alla Chiesa e così, assegnando più saldo potere agli ecclesiastici, trassero da ciò vigore. Ottone I conferì pertanto terre a numerose abbazie, a cominciare da Cluny e da Reichenau per giungere in Italia a Farfa, San Clemente a Casauria e a Pomposa, rafforzando notevolmente quegli enti ecclesiastici. Egli inoltre avviò una politica molto attenta alle questioni italiane e in tale approccio fu insita una delle maggiori differenze fra l’Impero dei Sassoni e quello carolingio. Carlo infatti aveva caratterizzato il suo stato inglobandovi tutte le terre e i popoli che era riuscito a conquistare. La compagine territoriale ottoniana viceversa si concentrò sui feudi controllabili dell’Italia e della Germania. Il nuovo Impero dunque ebbe carattere romano -germanico e pur se in seguito alla primitiva composizione si aggiunsero i feudi borgognoni, i confini territoriali iniziali rimasero grosso modo quasi inalterati. L’Impero degli Ottoni pertanto, proprio in virtù della sua connotazione, poté essere retto da un sovrano germanico e di stampo teutonico divenne la sua tradizione. Fu questo perciò l’avvio del cosiddetto Sacro romano Impero della nazione germanica, inaugurato nel 962, anno in cui quel monarca ricevette la corona, dando vita a un’istituzione nata da un accordo stipulato fra papa Giovanni XII e Ottone I e sciolta definitivamente solo nel 1806 da Napoleone. Ottone recatosi a Roma chiarì al pontefice che, contrariamente a Carlo Magno, avrebbe preso a cuore tutte le questioni ecclesiastiche e quindi redasse un documento di grande importanza – il Privilegium Othonis o Privilegio ottoniano – col quale ribadì che il successore di Pietro sarebbe stato eletto come precedentemente stabilito per clerum et populum e che il popolo romano , da allora in poi, sarebbe stato rappresentato dal patricius Romanorum e quindi, in virtù dell’accordo già stipulato fra Carlo Magno e Leone III , dall’imperatore. Ciò spiega allora come fu possibile che si verificasse il pesante intervento ottoniano, volto all’allontanamento di Giovanni XII , che lo aveva incoronato, e alla successiva nomina di Leone VIII (962-965) e di Giovanni XIII (965-972).

L’imperatore, oltre a rivendicare un pieno coinvolgimento nelle vicende papali, avviò poi un’articolata politica imperiale. Al momento di scegliere l’augusta consorte, convinto dell’opportunità di rinsaldare la tradizione romano -germanica del suo stato, decise di sposare una nobile italiana. La scelta cadde sulla regina Adelaide, vedova del re d’Italia Lotario II e perseguitata dal marchese Berengario del Friuli, il quale aveva tentato di farla sposare a suo figlio Adalberto contro la sua volontà, per indurla a intraprendere una politica antiottoniana. Berengario infatti aveva ben compreso che Ottone, una volta rafforzata la propria sovranità, avrebbe istituito un potere destinato a piegare la nobiltà italiana a vantaggio della politica germanica, ma non riuscì a vanificare i piani del monarca sassone.

Adelaide infatti, con una fuga rocambolesca, abbandonò il palazzo berengariano, sul lago di Garda, ove la nobildonna era in stato di segregazione, e si rifugiò presso Ottone, il quale aveva intuito l’importanza di compiere un atto di governo che lo avrebbe qualificato sul versante italiano, ovvero l’unione con una donna potente in quanto vedova di Lotario re d’Italia, decisa sino al punto di vanificare le mene dell’arrogante marchese del Friuli e soprattutto disposta a far confluire l’elemento nobiliare italiano appartenente al Sacro romano Impero nella struttura germanica. Nel 951 infatti il Sassone scese in Italia e sposò Adelaide, preparando in tal modo concretamente la sua incoronazione imperiale avvenuta nel 962 per mano di papa Giovanni XII . Così l’Impero ottoniano, grazie alla sua consistenza politica e alle sue più contenute dimensioni territoriali, si presentò come una formazione agile e potente. Pertanto, contrariamente a quanto accaduto durante l’esperienza carolingia, la dinastia degli Ottoni riuscì in breve tempo ad aver ragione dei più riottosi feudatari germanici e di quelli italiani. Inoltre, la centralità attribuita alla politica italica si dimostrò determinante nel conseguimento del successo dell’Impero della nazione germanica.

Mentre Lotario, Ludovico il Germanico e Carlo il Calvo erano scesi poco in Italia quasi impauriti dell’accoglienza loro riservata, Ottone venne più volte nella penisola e dimorò spesso a Roma. La consorte Adelaide poi lo accompagnò sovente nell’Urbe e qui acquistò terre ed edifici con i quali impostò un’intelligente politica di donazioni ecclesiastiche destinata a metterla in rapporti fruttuosi con il papato, le grandi fondazioni monastiche e la nobiltà romana. Ella inoltre influenzò profondamente suo figlio Ottone II , che sin dalla più tenera età fu legato alle sorti di Roma e dell’Italia e venne allevato sotto la tutela dell’imperatrice, onde diventare il futuro imperatore, mentre Ottone I continuò le sue operazioni militari rivolte alla conquista dell’Est europeo e alla completa sconfitta degli Ungari e degli Slavi. Per questo quando il giovane Ottone II nel 973 succedette al padre, rafforzò la componente germanica dell’Impero e nel contempo mantenne viva la propensione per l’Italia e Roma, sin dall’infanzia trasmessagli dalla madre. Altro intento essenziale della dinastia sassone con Ottone II divenne poi quello di potenziare l’egemonia imperiale nell’Italia meridionale e di sconfiggere gli Arabi che dalla Sicilia minacciavano di trasferirsi nella vicina Calabria. Proprio durante questo periodo infatti Ottone II maturò l’ambizioso disegno di rendere il suo stato veramente universale e, per raggiungere tale importante risultato, accarezzò il progetto di collegarsi organicamente con l’Impero d’Oriente e pensò quindi di concludere le nozze con una principessa bizantina.

I pontefici succedutisi da Leone III alla seconda metà del X secolo si erano alacremente impegnati a tessere una solida trama che desse forza a un Impero d’Occidente totalmente separato da quello bizantino e per questo quando nel 972-973 prese corpo il progetto matrimoniale volto a saldare Roma e Costantinopoli, le reazioni di Giovanni XIII e di Benedetto vi furono del tutto negative, ma né il primo né il secondo poterono far nulla per vanificare la scelta di Ottone II che, incurante delle indicazioni della Chiesa, andò a nozze con la principessa Teofane, nipote di Giovanni Zimiscè, che giunse a Roma accompagnata da un numeroso seguito di Greci portando in dote centinaia di carri colmi di madreperla, ebano, pietre preziose, oro, argento, bronzo. E a Roma ove da duecento anni la presenza bizantina si era ridotta a un fenomeno episodico, ella riprese immediati contatti con la nobiltà e con elementi ecclesiastici, consentendo all’imperial consorte di rafforzare ulteriormente la sua consistenza politica.

Al pari di Adelaide poi, Teofane avviò nell’Urbe una personale politica feudale ed edilizia. Si appropriò quindi di varie terre nella penisola italiana per elargirle ad libitum a enti ecclesiastici e laici che fossero disposti ad appoggiarla. Le sue proprietà ubicate presso la città dei papi furono per lo più sull’Aventino, sulle pendici capitoline e a Ripa greca ove fissò il suo quartier generale. Teofane insomma conferì alla corte un aspetto tipicamente orientale che la suocera Adelaide non gradì affatto. Ciononostante l’elemento greco rivestì grande rilievo soprattutto dopo che Ottone II nel 982 fu sconfitto dai Saraceni a Punta Stilo e a stento riuscì ad aver salva la vita. Dieci mesi più tardi tuttavia, egli perì, lasciando la consorte arbitra del futuro dell’Impero. Fra il 982 e il 983 la sede imperiale fu vacante e preda di una crisi interna: da un lato si trovava il figlio di Ottone II , di appena tre anni, mentre dall’altro si fronteggiavano l’imperatrice bizantina e la vecchia Adelaide, imperatrice madre, fiera della sua romanità. Le liti proverbiali fra le due donne cui si riferiscono le fonti romane e le germaniche riguardarono soprattutto l’educazione di Ottone III : la madre infatti avrebbe voluto allevarlo come un greco, lingua parlata dal giovane oltre al latino e al tedesco, mentre la nonna riteneva l’educazione “orientale” di Teofane troppo raffinata e di carattere quasi effeminato e per il nipote avrebbe preferito metodi più rigidi di impronta germanica e romana.

Ottone III poi in giovanissima età fu vittima di un singolare rapimento. Un feudatario tedesco infatti, Enrico di Baviera, detto il Rissoso per il suo cattivo carattere, lo sottrasse alle due donne e lo condusse in Germania, rifiutandosi di rilasciarlo a chicchessia. Le due imperatrici però, forse per la prima volta d’accordo fra loro, partirono per la Baviera onde riavere il futuro sovrano e lì ebbero luogo alcuni colloqui drammatici fra le due donne e il feudatario ben deciso a trattenere presso di sé Ottone III che, a suo avviso, avrebbe dovuto crescere in Germania, lontano da Roma. Durante le trattative tuttavia scoppiò un fulmine a ciel sereno immediatamente interpretato come un segno talmente fausto da indurre Enrico a rilasciare seduta stante il bambino e a consentire a Teofane e ad Adelaide di ricondurlo a Roma. Da allora in poi Ottone III visse nell’Urbe in attesa di raggiungere la maggiore età. Teofane tuttavia morì prematuramente e a quel punto fu ancora Adelaide a occuparsi dell’educazione del futuro monarca il quale fra il 991 e il 995, anno in cui venne dichiarato maggiorenne, ebbe per tutore un uomo di eccezionale tempra e cultura, Gerbert d’Aurillac. Scienziato, conoscitore di astrologia, astronomia, fisica, biologia e filosofia e per alcuni dotato addirittura di poteri magici, il dotto Gerbert dette al giovane un’ottima cultura. L’allievo, dotato di acume eccezionale (si pensi che, forse primo, dubitò dell’attendibilità del Costituto di Costantino), fu degno del suo maestro.

Proclamato sovrano, Ottone III attuò una politica diversa da quella del nonno e del padre, perseguì la renovatio imperii, fissando la sede imperiale nell’Urbe per dar rilievo all’importanza politico-religiosa e culturale dell’ex capitale imperiale. I Romani da parte loro apprezzarono poco la presenza ottoniana, continuando a preferire la politica dei governanti locali: i Crescenzi, ritenuti dal giovine monarca una seria minaccia per lo sviluppo della sua politica, tanto che egli fece sopprimere il senatore Giovanni Crescenzio, guastando così definitivamente il suo rapporto con la città. Dopo la morte dei pontefici Giovanni XV (985-996) e di Gregorio V (996-999), cui i Romani opposero Giovanni XVI (997-998), Ottone III elevò al soglio pontificio il suo precettore Gerbert d’Aurillac con il nome di Silvestro II (999-1003) e tale scelta volle senza dubbio significare che quel papa era intimamente legato a Silvestro i che aveva ricevuto la pretesa donazione di Costantino; dunque se il nuovo successore di Pietro si considerava un novello Silvestro, Ottone III si ritenne in qualche modo erede della tradizione costantiniana. Egli infatti impresse al suo regno una forte connotazione romana e greco-latina, ideando un progetto ambizioso interrotto dalla sua prematura morte, nonché dall’atteggiamento polemico dei Romani.

Per consolidare la componente italico-romana dell’Impero, Ottone III , oltre a fissare la sua residenza in Roma, volle peraltro costruirsi una nuova dimora che un tempo si ritenne situata sull’Aventino e di recente si è ipotizzata invece sul Palatino, presso un edificio di origine imperiale romana o forse presso la stessa Domus Aurea neroniana sull’Esquilino, ancora agibile nel corso del X secolo. Il 999 e il 1000 furono anni difficili per Ottone che a un certo punto fu costretto a lasciare Roma e a vagare ramingo per l’Italia. Egli tentò comunque di rafforzare i suoi rapporti con la Chiesa che, durante il pontificato di Silvestro II , l’appoggiò al limite delle sue possibilità, rese tuttavia scarse dal fatto che i Romani non vedevano di buon occhio il nuovo pontefice, ritenuto – come s’è detto – per la sua grande cultura una potenza diabolica e in contatto con presenze misteriose e occulte. Tuttavia se nella città eterna la politica imperiale non sortì gli effetti sperati, a livello più ampio essa cominciò a dare i suoi frutti culminati con l’acquisizione di Stefano di Ungheria alla causa romana e imperiale. Ottone nominò infatti Stefano, convertitosi al cattolicesimo, primo re di Ungheria, imprimendo così un sicuro avanzamento della causa imperiale presso le terre dell’Est, secondo princìpi costantemente perseguiti dai feudatari germanici non convinti dell’opportunità di impegnare una parte troppo grande delle risorse della corona nella scelta romana e mediterranea. E tuttavia, la prematura morte di Ottone III , poco più che ventenne, nel 1002, interruppe quell’ambizioso sogno. La sua precoce scomparsa scosse però gli animi e suscitò rimpianto nei cronisti tedeschi che avevano esaltato le brillanti capacità del giovane. Gli stessi che piansero la sua morte d’altronde rimproverarono il Sassone di aver nutrito eccessiva propensione per Roma, i cui abitanti definiti fannulloni e blasfemi non avevano inteso la grandezza del progetto imperiale. Il grave affronto commesso dai Romani, che non avevano accolto la supplica dell’imperatore di poter rientrare nell’Urbe, fu comunque pagato caramente. Da quel momento in poi infatti, nell’XI e nel XII secolo nessun imperatore volle più fissare la sua residenza presso la città dei papi, preferendole la Germania. Tale precedente storico alimentò pertanto quella corrente a lungo presente nella storiografia tedesca che avrebbe definitivamente diviso gli storici germanici in «piccoli» e «grandi» tedeschi: i primi volti a una scelta di campo imperiale decisamente germanica con una propensione per l’espansione dell’Impero nach Osten, ossia a est, dunque presso Boemia, Prussia e Polonia, e i secondi che optarono per un destino mediterraneo e italiano dell’Impero.

Con la scomparsa di Ottone III tramontò allora la speranza di creare una grande compagine che avesse il suo punto di riferimento nella città ove Costantino batté Massenzio. La fine di tale speranza non significò tuttavia il tramonto dell’Impero che passò dalla casata di Sassonia a quella di Franconia e non morì l’idea di Roma imperiale, la stessa trasferita nel XII secolo alla dinastia sveva e nel ’300 a Enrico VII , Ludovico il Bavaro e Carlo IV di Boemia. Pertanto, l’Impero romano -germanico fondato dagli Ottoni avviò un disegno politico di ampia portata che per almeno tre secoli legò indissolubilmente i destini della Germania a quelli italici.



L’ultimo imperatore sassone Enrico II (1014-1024), re di Germania dal 1200, riaffermò l’impegno spirituale e militare della casata, appoggiò le iniziative mirate al miglioramento dei costumi ecclesiastici e per tali meriti dopo la morte fu elevato alla gloria degli altari. Alla sua scomparsa, dopo qualche contestazione, la successione cadde invece su Corrado II il Salico della casa di Franconia (1027-1039), re di Germania dal 1024. Una volta designato, egli scese in Italia per domare una ribellione dei Pavesi (1025), prese la corona in Roma (1027), quindi si spinse sino in Italia meridionale ove ricevette l’omaggio dei principi longobardi che stavano per essere annientati dalla conquista normanna. Negli anni successivi il sovrano germanico annesse al suo Impero il regno di Borgogna e ottenne il riconoscimento del diritto di successione per il figlio Enrico III (1039-1046).

In Italia settentrionale era esploso in precedenza il contrasto fra l’arcivescovo milanese Ariberto d’Intimiano e i suoi vassalli minori, in rivolta contro quelli maggiori collegatisi nella lega della Motta, con la quale riuscirono a sconfiggere a Campomalo (1035) l’esercito condotto dall’intrepido arcivescovo. Vista l’impossibilità di comporre il dissidio, Corrado II abbandonò Ariberto e si pose dalla parte dei vassalli più deboli, ai quali concesse il noto privilegio sull’ereditarietà dei feudi minori, la Constitutio de feudis (1037), estendendo così una decisione già presa su suolo germanico, volta a fiaccare la feudalità maggiore cui si ribellarono i feudatari minori sapientemente gestiti da Corrado II . Ariberto, in quanto vescovo feudatario maggiore, organizzò allora la resistenza contro Corrado. La lotta durò dal 1038 al 1044 con alterne vicende sino a che dalla parte del sovrano si schierarono i populares condotti da Lanzone della Corte che procurarono la vittoria dell’imperatore e la cacciata dalla città ambrosiana di Ariberto, dando con ciò il primissimo avvio di un nuovo ordinamento cittadino: il Comune.

La pacificazione delle parti avverse fu conseguita dal nuovo imperatore Enrico III che proseguì il lento assoggettamento della Chiesa all’Impero. Sceso a Roma, Enrico tenne un concilio a Sutri nel cui corso procedette all’allontanamento di tre papi contemporaneamente regnanti, Benedetto IX , Silvestro III e Gregorio VI,accusati di simonia e corruzione, per scegliere un quarto papa germanico, che prese il nome di Clemente II . Con tale provvedimento il Salico ottenne in concreto il riconoscimento del diritto imperiale di designare il pontefice e in forza del cosiddetto principatus in electione papae elesse successivamente tre pontefici germanici. Alla scomparsa di quest’imperatore (1056) gli successe Enrico IV , il quale ebbe un posto di rilievo nell’ambito della casata Salica o di Franconia, in quanto con lui si inaugurò la lotta per le investiture.

Alla morte del padre, Enrico (1048-1106) aveva otto anni e divenne subito re di Germania, ma il suo lungo regno e poi l’Impero furono sconvolti dall’aspro conflitto con il papato per la questione delle investiture, ovvero il conflitto tra Chiesa e Impero nato dall’intendimento dei sovrani di esercitare il diritto di investire vescovi e abati con i loro anelli, i pastorali e la spada, ricevendo l’homagium prima della consacrazione religiosa. Dalla metà del secolo XI i pontefici, soprattutto Niccolò II , Alessandro II e il grande Gregorio VII (1073-1085) emanarono decreti volti a proibire l’investitura vescovile per mano imperiale: di qui un’annosa lotta durata per oltre mezzo secolo, costellata di momenti drammatici e destinata a sconvolgere la vita della società cristiana. Data l’impossibilità del giovane, a causa della sua minore età, di occupare subito il trono, la reggenza fu affidata alla madre, Agnese di Merania, consigliata e sorretta nell’arduo compito dagli arcivescovi Adalberto di Brema e Annone di Colonia. In nome di Enrico Agnese rinunciò ai feudi di Carinzia, Svevia e Baviera e allorché, nel 1065, il re divenne maggiorenne, tentò di riassumere il potere nei possedimenti abbandonati, cosa che accese un forte contrasto con quei potenti feudatari. Così, quando nel 1073 divenne pontefice Ildebrando di Soana, Gregorio VII , il nuovo imperatore, indebolito dai suaccennati dissidi interni, non rifiutò apertamente l’autorità papale nella questione delle investiture vescovili; nel 1075 tuttavia mutò bruscamente orientamento e riprese a consacrare i vescovi motu proprio. Pertanto incorse nella prima scomunica scagliata dal pontefice a un imperatore (1076), evento nuovo nella storia e drammaticissimo, volto a sanzionare il disegno teocratico della Chiesa decisa a proclamare la supremazia politica e sociale sull’intero Occidente, sulla base delle affermazioni del Dictatus papae.

In quest’occasione l’atteggiamento enriciano fu incerto: all’inizio rispose promuovendo un sinodo a Worms in cui si dichiarò deposto il pontefice, poi si sentì costretto a ritrattare nel 1077. La ragione del mutato atteggiamento del re deve trovarsi nella sollevazione dei feudatari germanici i quali, profittando della scomunica che li liberava dall’obbligo di obbedienza, decisero di eleggere un nuovo sovrano da contrapporre al Salico, ovvero Rodolfo di Svevia. Così, per evitare più gravi ripercussioni interne, Enrico si recò presso la rocca canossiana, situata sull’Appennino emiliano, ove il papa si trovava nell’inverno del 1077 ospite della contessa Matilde di Toscana e lì si umiliò attendendo il perdono di Gregorio che lo obbligò a restare per tre giorni sotto la neve, fuori del castello, in abito da penitente, prima di sollevarlo dalla terribile condanna, permettendogli così di riacquistare l’esercizio delle sue supreme prerogative.

Presto tuttavia, liberatosi dell’ipoteca feudale, Enrico IV riprese la sua politica antigregoriana e il papa nel 1080 gli lanciò contro una seconda scomunica. Questa volta però la reazione del germanico fu diversa; infatti, meno intimidito dal rinnovo delle precedenti censure egli, invece di chiedere un altro perdono, animò una precisa lotta contro il pontefice. Pertanto in quello stesso anno tenne due concili, nel primo a Magonza depose Gregorio VII e nel secondo a Bressanone elesse antipapa Guiberto di Ravenna, ossia Clemente III . Poi, cogliendo il destro dalla forzata assenza del signore normanno dell’Italia meridionale, Roberto il Guiscardo, in lotta contro l’imperatore d’Oriente a Durazzo, scese in Italia, attraversò la val d’Adige, giungendo a Roma il 21 maggio 1081 dopo aver battuto l’esercito della contessa Matilde. Il papa trovò rifugio in castel Sant’Angelo e per tre anni oppose resistenza all’esercito imperiale, poi nel 1084 fu liberato in extremis dai Normanni di Roberto il Guiscardo, che lo portò con sé, quasi prigioniero a Salerno ove il papa si spense il 25 maggio del 1085.

I pontefici successivi, a eccezione del breve e travagliato papato di Vittore III (1086-1087), Urbano II (1088-1099) e Pasquale II (1099-1118) continuarono a opporsi all’imperatore, come fecero numerosi feudatari tedeschi e i suoi stessi figli Corrado ed Enrico V . L’aggravarsi dell’opposizione interna portò pertanto Enrico IV , dopo strenue lotte e precarie vittorie, ad abdicare forzatamente nel 1105. Nell’agosto dell’anno successivo – 1106 – egli si spense a Liegi lasciando l’Impero in una situazione tutto sommato caotica, mentre la Chiesa per opera di papa Urbano ritrovò il suo spirito di iniziativa e con la prima crociata e la sua trionfale conclusione (1099) mostrò di aver superato l’impasse in cui la fine di Gregorio VII sembrava averla posta.

L’ultimo imperatore della famiglia salica fu Enrico V (1106-1125), secondo figlio del monarca scomparso, il quale salì al trono dopo la sfortunata ribellione del fratello Corrado, in precedenza erede alla successione imperiale. Egli poi abbandonò il padre al suo destino, cercò un’intesa con Roma rivelatasi difficile per l’ostile atteggiamento di Pasquale II . All’inizio sembrò che l’imperatore fosse ancor più determinato dell’augusto genitore; infatti occupò la città degli Apostoli, catturò Pasquale II e lo costrinse a sottoscrivere un privilegio con il quale praticamente si vanificavano decenni di azione riformatrice dei pontefici. Appena possibile però Pasquale, liberatosi dal sequestro, annullò il privilegio estortogli con la violenza e, confermata la precedente azione papale, morì nel 1118.

Tuttavia i tentativi enriciani di rafforzarsi in territorio germanico fallirono e fallì anche la decisione di nominare un antipapa. Così, Impero e papato stanchi della lotta non cercarono che una conclusione pacifica della vertenza per le investiture. Enrico V e il pontefice Callisto II (1119-1124) giunsero nel 1122 a un compromesso noto come Concordato di Worms, con cui si concluse l’annosa lotta. Con esso si stabilì che l’investitura del potere spirituale del vescovo con l’anello e il pastorale fosse di esclusivo appannaggio papale. All’imperatore però sarebbe spettata l’investitura dei feudi e delle relative funzioni pubbliche dei titolari delle diocesi. In Germania – questo l’aspetto basilare del compromesso – l’investitura feudale avrebbe preceduto la vescovile, mentre in Italia il vescovo sarebbe stato eletto secondo le norme canoniche: ovvero sarebbe stato consacrato prima dal papa per ricevere successivamente l’investitura feudale. Il concordato vide quindi vincente la riforma gregoriana, mentre l’istituzione imperiale cadde in profonda crisi. In tal modo la Romana Ecclesia, affrancatasi dal potere laico, cominciò a trasformarsi in una monarchia teocratica regolata dal diritto canonico e l’Impero elaborò una teorica volta a rendere più slegata dal controllo papale l’azione dell’imperatore. Così nella società medievale cominciò a spirare il primo vento, foriero di una nuova stagione: ovvero l’età moderna, dominata dall’assolutismo regio.



Con la fine della dinastia di Franconia nel 1125, l’Impero traversò un momento di crisi: fu eletto allora Lotario di Supplimburgo, duca di Sassonia (1125-1137), spettatore quasi passivo della lotta fra i pretendenti svevi e quelli della casata di Baviera. Questi ultimi avevano quale candidato Enrico il Superbo, discendente di Guelfo di Baviera, dal quale i sostenitori della sua dinastia furono detti Guelfi. I partigiani degli Svevi furono detti invece Ghibellini dal castello di Weiblingen, centro motore della loro azione. Guelfi e Ghibellini divennero da allora in poi la denominazione di due contrapposti schieramenti che in Germania e in Italia contrassegnarono pur drammaticamente la situazione politica. Solo dopo alcuni anni prevalse il candidato svevo, Corrado III di Hohenstaufen (1138-1152), il quale poté dirsi unanimemente riconosciuto allorché nel 1138 le due famiglie rivali trovarono un primo accordo. L’elezione dello Svevo pose fine nell’immediato alle controversie per la successione al trono enriciano, ma non risolse i problemi imperiali e pure la partecipazione di Corrado alla II crociata fu un diversivo ininfluente per la concreta situazione dell’Impero. Corrado però pensò di riprendere un’iniziativa concreta e progettò una discesa in Italia bloccata tuttavia dalla sua morte avvenuta nel 1152. Il trentennio successivo al concordato di Worms fu dunque sfavorevole all’istituzione imperiale.

A modificare questo stato di cose contribuì però senza dubbio l’elezione di Federico I detto Barbarossa. Figlio di Federico duca di Svevia e di Giuditta di Baviera, era consanguineo delle due casate concorrenti e in competizione per il potere. Per tale ragione, sperando ch’egli fosse in grado di por fine al conflitto dinastico fu eletto re tedesco come successore dello zio, Corrado III . Nel 1154 dette inizio alla prima delle sue numerose discese in Italia ove, rifiutando di allearsi con i Bizantini, catturò e consegnò a Adriano IV il riformatore Arnaldo da Brescia che aveva animato una rivolta dei Romani contro il papa agli inizi dell’organizzazione comunale in Roma. In ricompensa dell’appoggio ricevuto Adriano IV lo incoronò imperatore il 18 giugno del 1155.

Federico riuscì a ritrovare la pace all’interno della Germania avviando una complessa politica, foriera di contrasti seppur risolutiva di difficili situazioni, ovvero elevò il margravio Enrico d’Austria al rango di duca, mentre concesse la Baviera a Enrico il Leone di Sassonia. Per quanto riguarda quest’ultimo poi, quando quegli si levò a contrastare l’azione federiciana in Italia nel 1176, ovvero nel momento in cui l’imperatore aveva più bisogno del suo aiuto, gli vennero tolti i titoli conferitigli ponendolo in condizione di non nuocere. Per serbare poi la Polonia in stato di vassallaggio, il Barbarossa concesse maggiore influenza politica all’arcivescovo di Brema e nel 1158 riconobbe precisi diritti a Valdemaro di Danimarca in cambio del suo riconoscimento della supremazia imperiale. Inoltre assunse il controllo politico diretto di non poche zone della Germania, governate dai ministeriales, funzionari posti alle dirette dipendenze imperiali. Cercò poi di ridurre validamente il potere dei vescovi di Colonia, Magdeburgo e di Turingia. Inoltre sposò Beatrice di Borgogna, erede dell’ampio e prospero regno borgognone. In tal maniera Federico seppe costituirsi un concreto potere che lo trasformò da primus inter pares in imperatore vero e proprio, molto più potente dei principi che lo circondavano.

Tornando alla politica italiana di Federico, da porre sempre in rapporto con il più ampio quadro della politica continentale, egli si rivolse nuovamente alla penisola nel 1158 per promuovere la seconda dieta di Roncaglia – la prima era precedente di quattro anni – in cui proclamò solennemente i diritti imperiali. Quattro famosi giuristi dell’Università di Bologna, Ugo, Martino, Jacopo e Bulgaro, definirono il concetto e il limite delle regalie, ovvero dei diritti spettanti al sovrano e che non potevano esser goduti da altri se non in seguito a sua espressa concessione. Quindi si batté per assorbire più direttamente l’Italia nell’Impero. Vennero potenziati castra, nominati rettori e furono imposte tassazioni per venire incontro alle necessità dei principi tedeschi e finanziarne le guerre. Come era naturale le città italiane – Piacenza, Crema, Milano – gli si opposero con l’appoggio del papa Alessandro III , Rolando Bandinelli, al quale fu contrapposto – così iniziarono le ostilità – l’antipapa Vittore IV , Ottaviano de’ Monticelli, legato a Federico.

Nacque da ciò uno scisma che si ripercosse in tutto l’Occidente. Nel 1160 Alessandro III scomunicò Federico, poi si recò presso Luigi VII in Francia per stringere un patto con Francesi, Inglesi e con i regni spagnoli. Federico sostenne dapprima il predetto Vittore IV (1159-1164), poi Pasquale III (1164-1168), sferrando un nuovo attacco alla penisola italiana e in particolare contro Milano rimasta il principale polo dell’opposizione, giacché le città padane, Cremona, Pavia e Como, da tempo in contrasto con la troppo potente città di sant’Ambrogio appoggiarono l’imperatore nel corso del conflitto. Dopo sette mesi di resistenza la resa dell’esausta Milano ebbe luogo il giorno di Pasqua del 1162. In Pavia fu celebrato allora un solenne banchetto cui parteciparono con Federico I rappresentanti delle città avversarie di Milano. Dopo di che caddero le alleate della metropoli ambrosiana: Brescia, Piacenza e Bologna. Ma l’eccessivo potere accumulato non giovò a Federico contro il quale si pose apertamente Alessandro III. Per battere l’Italia il Barbarossa scese nella penisola nel biennio 1163-1164, quindi fra il 1166 e il 1168. La situazione tuttavia evolse a suo svantaggio, allorché numerosi Comuni lombardi, scontenti dell’oppressiva autorità esercitata dai potestates imperiali, durante una dieta tenuta a Lodi (1166) si allearono contro lo Svevo protestando per l’esosità e l’iniquità dei suoi rettori. Ebbero allora a formarsi due leghe: una Veronese, nel 1164, con Verona, Padova, Treviso, Vicenza e Venezia, l’altra denominata Lombarda nel 1167, con Bergamo, Brescia, Cremona, Mantova e altri Comuni minori. Si giunse così alla lega di Pontida – 7 aprile 1167 – durante la quale i Comuni decisero, persino con l’appoggio di Cremona e di Bergamo, di ricostruire Milano e ci si accordò con assenso quasi unitario per combattere il Barbarossa. Giunsero allora le adesioni di Lodi, Ferrara, Bologna, Modena, Piacenza, Parma, Novara, Como, Asti, Tortona, Ravenna, Forlì, Imola, Rimini. Così nacque la Lega Lombarda del 1167.

Ai primi venti di guerra Federico I tornò nella penisola (1168) per giungere sino a Roma e ripetervi la cerimonia dell’incoronazione affidata all’antipapa Pasquale III . Un’epidemia di colera decimò tuttavia l’esercito imperiale e numerose furono le vittime, durante l’assolata estate romana, fra le quali il fedele Rainaldo di Dassel, cancelliere dell’Impero. Per timore del contagio Federico fu costretto a far ritorno in Germania. Frattanto Alessandro III strinse un accordo organico con i Comuni italiani, la cui validità fu messa alla prova sin dallo stesso 1168, allorché, per contenere le forze del marchese del Monferrato alleato imperiale, fu fondata una città alla confluenza del Tanaro con la Bormida, denominata significativamente Alessandria. Nel 1169 la Lega Lombarda assunse più ampio respiro, il Barbarossa assalì Asti, ma fu gagliardamente respinto da Alessandria che resisté all’impeto germanico.

Dopo un periodo di sosta determinato dall’allontanamento dello Svevo accorso in Germania contro Enrico il Leone, il conflitto si riaccese nel 1175 e la battaglia decisiva ebbe luogo a Legnano, il 29 maggio 1176. Federico vi si presentò isolato e privo di adeguati aiuti, pur se un consistente stuolo di armati era sceso nella penisola attraverso l’Engadina per ricongiungersi alle truppe germaniche. Lo scontro violento ebbe fasi alterne: in principio la cavalleria lombarda fu costretta a ritirarsi, riparando dietro il carroccio, simbolo dei confederati, ovvero un carro trainato da buoi sormontato dalla croce e dallo stendardo della Lega. In un secondo momento i fanti della Lega esercitarono ripetute pressioni sulla fanteria avversaria la cui pavida resistenza dette modo alla cavalleria degli Italiani di rinserrare le fila. Quindi – terza fase – la cavalleria ricompattatasi entrò in azione attaccando l’esercito federiciano che, sotto la duplice morsa al centro e ai fianchi da parte di cavalieri e fanti, ebbe forti perdite e fu costretto a ritirarsi dal campo; a stento poté salvarsi lo stesso Federico caduto da cavallo, mentre il suo scudo e le sue insegne finirono nelle mani dei collegati.

In seguito alla cocente sconfitta il Barbarossa concluse con il papa, riconosciuto per unico pontefice, una tregua ad Anagni, poi una pace a Venezia (1177). Il trattato con la Lega fu firmato a Costanza nel 1183. I Comuni riebbero le loro autonomie in precedenza vanificate a Roncaglia, mentre le pretese imperiali sull’Italia vennero soddisfatte anche attraverso il matrimonio del figlio di Federico, il futuro Enrico VI,con Costanza di Altavilla, erede del regno normanno di Sicilia (1186). Inoltre Federico I nell’intervallo fra Venezia e Costanza ebbe definitivamente la meglio sul riottoso cugino Enrico il Leone nuovamente schieratoglisi contro.

Comunque sarebbe errato considerare il Barbarossa battuto dopo Costanza: infatti i Comuni dovettero giurargli fedeltà e riconoscere i diritti spettantigli – in particolare il Fodro (imposizione di particolari contribuzioni in occasione di spedizioni militari) – e ciò fece di lui il più ricco sovrano dell’Occidente, anche se, in prosieguo di tempo, le città italiane cercarono in ogni modo di mantenere il più saldamente possibile le regalie riconquistate nel 1183.

Dopo aver deciso di unirsi a Riccardo Cuor di Leone, re d’Inghilterra, e a Filippo II re di Francia, nella III crociata, Federico partì da Ratisbona per la Terra Santa, contro il Saladino, nella primavera del 1189. Mentre stava attraversando il fiume Salef in Cilicia egli annegò il 10 giugno 1190. Unanime fu il cordoglio e da ogni parte si ricordò il fascino di una fine che colse il vegliardo mentre compiva il più grande sacrificio della vita per la causa cristiana. In Germania nacque subito la leggenda che lo volle celato e ancora in vita in una grotta situata nel Kyffhäuser, una montagna coperta di foreste ove il grande imperatore avrebbe atteso il momento più opportuno per tornare, chiamato da Dio, in Germania e ripristinarvi la sua invitta grandezza.

Enrico VI,figlio del Barbarossa, designato erede imperiale sin dal 1169, fu re dei Romani dal 1190 e imperatore dal 1191, incoronato da Celestino III , e non ebbe difficoltà ad assumere il potere alla morte del padre. Suo merito maggiore fu l’acquisizione del Mezzogiorno della penisola italiana, mediante il già ricordato matrimonio con Costanza d’Altavilla del 1186. Poiché già amministrava il governo allorché suo padre partì per la crociata, egli continuò la sua attività senza immediati problemi. Anche il nuovo monarca però dovette affrontare Enrico il Leone tornato a opporglisi dopo la scomparsa del temuto Federico I , sino alla pace del 1194. In Sicilia invece la situazione si complicò presto, in quanto numerosi e potenti elementi filonormanni combatterono contro il sovrano tedesco eleggendo al suo posto Tancredi, cugino di Costanza. Comunque il nuovo imperatore, costretto a difendere le sue terre meridionali palmo a palmo, batté Tancredi nel febbraio del 1194 e fu incoronato re di Sicilia il 25 dicembre. È interessante ricordare che dal 1192 al 1194 Enrico, con la freddezza che lo contraddistinse e non lo rese simpatico, imprigionò Riccardo Cuor di Leone dopo averlo “comprato” dal duca Leopoldo d’Austria. Il gesto servì a obbligare gli Inglesi a pagare un alto riscatto e a costringere Riccardo ad accettare la condizione di vassallo dell’Impero: con il che Enrico VI mirava a conseguire un doppio risultato: incassare un’ingente somma di danaro e acquisire una più ampia “visibilità” a livello internazionale. Inoltre il suo atteggiamento fu destinato a piacere al papa, tradizionalmente tiepido se non in aperto contrasto con il regno inglese. Nello stesso tempo nacque a Jesi, da Costanza, il figlio dell’imperatore, Federico-Ruggero, nel 1194. Appena tre anni dopo però, mentre Enrico stava studiando la sua partecipazione a una crociata che rafforzasse ancor più la sua figura politica, morì forse di malaria, nei pressi di Messina, a Patti durante una partita di caccia, il 28 settembre del 1197.

Federico II (1194-1250), re di Sicilia, re di Germania e imperatore (1220-1250), fu uno dei più grandi e celebrati sovrani dell’età di mezzo. Nipote del grande Federico Barbarossa e di Guglielmo II di Sicilia, fin dalla più tenera infanzia apparve preparato a un luminoso avvenire. Dopo la morte del padre nel 1197 e della madre Costanza nell’anno successivo, rimase in Sicilia affidato a papa Innocenzo III e all’arcivescovo di Palermo. Nel maggio 1198 fu incoronato re di Sicilia, nel 1208, per dare un taglio mediterraneo alla sua politica, sposò Costanza d’Aragona, morta nel 1222, e dal 1211 ricevette il primo sostegno dei principi germanici in occasione della sua rivendicazione della corona di Germania. Ma l’appoggio maggiore al giovine sovrano venne da papa Innocenzo III fiducioso nelle capacità e nella lealtà del cosiddetto puer Apuliae, dagli avversari oltraggiosamente ricordato come «re dei preti». Il papa spinse il figlio di Enrico VI verso la grande politica, scoraggiando i tentativi di divenire imperatore manifestati da Filippo di Svevia e sgombrando il campo da Ottone di Brunswick, figlio di Enrico il Leone (Ottone con l’appoggio di Innocenzo III riuscì a detenere la corona sia pure per breve periodo), che egli scomunicò nel 1210 e fece deporre dai maggiorenti Ghibellini riuniti nella dieta di Francoforte (1212). Dopo la vittoria franco-sveva di Bouvines (1214) e la sconfitta anglo-guelfa (lo schieramento di questa battaglia chiarisce ancor più la precedente politica antinglese di Enrico VI ), Innocenzo III puntò poi decisamente sull’elezione imperiale di Federico il quale, ventenne (1214), si trasferì da Palermo sul suolo tedesco ove rimase per quattro anni. Nel 1218, alla morte di Ottone IV , Federico poté considerarsi in Germania il prescelto per la successione imperiale, elemento fondamentale questo, emerso con chiarezza quando nel 1220 suo figlio Enrico fu eletto re dei Romani. Egli inoltre promise al nuovo papa Onorio III l’organizzazione e la partenza per la crociata bandita in precedenza dal concilio Lateranense (1215), promise ancora di non interferire nel possesso dei beni matildini di pertinenza ecclesiastica impegnandosi del pari a non serrare in una morsa il papa, profittando della duplice carica di re siciliano e di imperatore. Inoltre egli dichiarò di detenere le due corone a titolo personale, mentre evitò di attuare la formula dell’unificazione giuridica pericolosa per l’autonomia della Chiesa. Così la fastosa incoronazione ebbe luogo nella basilica di San Pietro in Roma (1220).

Sarebbe atteso a questo punto un nostro excursus legato in particolare alla vicenda siciliana e italiana anche perché la penisola e le sue città furono nel cuore dello Svevo. E tuttavia essendo nostro intento precipuo mettere qui in luce la complessa e interessante vicenda imperiale federiciana, ci intratterremo soprattutto sugli aspetti per così dire internazionali della sua politica. Egli passò molti anni a consolidare la sua posizione: nel 1225 sposò Isabella di Brienne, erede del titolo reale di Gerusalemme, e colmò di privilegi i feudatari germanici. Appena di passata allora ci intratterremo sull’influsso derivatogli dalla cultura normanno-siciliana e da quella araba, contentandoci di evidenziare i suoi attenti studi giuridici che gli dettero modo di considerarsi come sovrano legibus solutus, egli stesso fonte di legge, mentre intese il suo stato come strumento di elevazione volto a correggere, attraverso il giure, i peccati dell’uomo, insiti nella sua natura. Lo stato fu allora al centro della sua concezione politica, inteso in un’accezione al tempo stesso cristiana e laica. Laici infatti furono i suoi funzionari raccolti nel Consiglio della Corona o Magna Curia, direttamente nominati dal sovrano e tesi a sopprimere quasi ogni forma di autonomia dei vescovi nonché a vanificare progressivamente il governo teocratico dei pontefici. Anche i baroni e le città, nella sua visione centralistica e autoritaria, ebbero spazio limitato. Favorì la cultura, fondò l’Università di Napoli (1224), protesse artisti e poeti raccolti nella famosa scuola poetica siciliana, potenziò le masseriae regiae oculatamente amministrate con l’applicazione di razionali metodi di coltura onde far calare i prezzi e migliorare le condizioni dei contadini. Promosse l’industria e il commercio favorendo a un tempo Arabi ed Ebrei, manifestando ampiezza di vedute e spregiudicatezza di metodi. Tale forma di organizzazione pertanto può considerarsi più moderna e nuova rispetto a quella incarnata dal modello caro ai sovrani che gli furono contemporanei.

I rapporti federiciani si mantennero corretti con la Chiesa durante il pontificato di Innocenzo III , mentre più autonomo egli cominciò a mostrarsi con Onorio III (1216-1227) al quale continuò a promettere la sua partenza per la crociata, mentre in realtà non manifestò mai intendimenti concretamente rivolti alla conquista militare della Terra Santa. Per esempio nel 1226, dopo la realizzazione della lega antimperiale dei Comuni a San Zenone, egli convocò una dieta a Cremona per avere la conferma e il rafforzamento dei suoi diritti imperiali rinviando ancora una volta il discorso sui luoghi santi. La situazione si aggravò quindi, allorché nel 1227 fu eletto pontefice Gregorio IX , fautore di una ripresa della politica teocratica innocenziana. Fermamente il nuovo papa impose la partenza al sovrano che, finalmente salpato, rientrò immediatamente a Brindisi a causa dello scoppio sulle sue navi crociate di un’epidemia. Il papa convinto della slealtà del figlio di Enrico VI,a suo avviso in realtà diretto verso l’Egitto e non verso la Terra Santa, gli lanciò la prima scomunica, inducendolo così a ripartire immediatamente per raggiungere la Palestina ove però, profittando dei buoni rapporti con il sultano egiziano Al Kamil, ottenne il libero ingresso a Gerusalemme, Nazareth e Betlemme per i commercianti e i pellegrini cristiani.

Tale significativo successo, raggiunto senza spargimento di sangue, gli consentì di entrare in Gerusalemme il 18 marzo del 1229 per assumervi con solennità la corona.

Gregorio IX tuttavia trovò inaudita e grave la politica federiciana tesa a instaurare buoni rapporti e a concludere accordi con gli infedeli che dovevano essere, a suo avviso, soltanto attaccati e battuti con le armi. Pertanto il papa decise di colpire Federico il quale, fra l’altro, era ai suoi occhi reo di aver dato a suo figlio naturale Enzio il regno di Sardegna senza previo consenso della Chiesa che vantava diritti feudali sull’isola. Così il papa, contrario alla soluzione pacifica, fece invadere i territori peninsulari dell’imperatore, costringendolo a rientrare in Italia e a compiere un accordo con la Chiesa, mediante il trattato di San Germano (1230). Gli venne così revocata la scomunica, cosa che gli dette modo di riprendere la sua attività legislativa mediante l’emanazione delle Costituzioni melfitane. Ma i suoi piani furono compromessi dal figlio Enrico il Ribelle, re di Germania, il quale si alleò con gli avversari teutonici della corona; così quest’ultimo fu detronizzato nel 1234 e messo in prigione dove morì suicida nel 1245. Un altro figlio, Corrado, fu allora eletto re di Germania nel 1237, l’anno in cui i Comuni vennero sconfitti a Cortenuova con un trionfo che suonò come la risposta alla precedente débâcle del Barbarossa a Legnano (1176).

Ritenendo che la penisola fosse allora ai suoi piedi Federico rifiutò di concludere la pace a Milano. La rottura con la Chiesa giunse pertanto nel 1239 e l’imperatore, nuovamente scomunicato, rispose con l’avanzata del suo esercito contro le terre pontificie. Nel 1240 poi, lungo il Tirreno, catturò presso l’isola del Giglio una nave papale, diretta a Roma ove Gregorio IX aveva indetto un concilio e prese prigionieri 100 prelati e due cardinali.

Le forze imperiali erano giunte non lontano da Roma quando fu resa nota la scomparsa improvvisa di Gregorio IX . Federico allora si ritirò in attesa del nuovo papa. Il conclave fu lungo e drammatico. Dapprima venne eletto Celestino IV , morto dopo poche settimane, e finalmente salì sul trono di Pietro Innocenzo IV , che godeva di fama filoghibellina. Può darsi che negli anni giovanili Sinibaldo Fieschi dei conti di Lavagna, ovvero il nuovo pontefice, appartenente a una famiglia antiguelfa, avesse avuto simpatie per lo schieramento imperiale, ma nulla poteva farlo ritenere pronto a far la pace con l’imperatore in una situazione politica così tesa e compromessa. Meno che mai disposto a crederlo fu Federico, il quale sentenziò che non si era mai visto un pontefice ghibellino. Infatti dopo il 1243 Innocenzo riprese la sua offensiva antistaufica e, per essere più libero di colpire lo Svevo, lasciò la penisola italiana per recarsi a Lione ove indisse un concilio ecumenico nel cui corso Federico II ricevette la scomunica maggiore (1245) che associava il sovrano hereticus relapsus cum Satana et Diabolo e scioglieva i sudditi dall’obbligo di fedeltà al sovrano.

Da allora, fra il 1245 e il 1249, lo Svevo subì una serie di abbandoni, lamentò congiure e tradimenti – famose l’incriminazione e la cattura del suo più fidato collaboratore, Pier delle Vigne, che invano discolpatosi si uccise nella rocca di San Miniato presso Pisa – e fu colpito da successive sconfitte, culminate nella battaglia di Fossalta del 1249 in cui lo stesso Enzio di Sardegna fu fatto prigioniero dai Bolognesi che lo tennero in dorata prigionia sino alla morte (1272). Il 13 dicembre del 1250 lo stesso Federico morì per un’improvvisa malattia nel castello di Fiorentino di Puglia, uno dei magnifici manieri fatti elevare dal sovrano, specialmente nella regione dauna.



Pur se la politica federiciana si sviluppò fra contraddizioni ed errori, lo Svevo ebbe una grande concezione dell’Impero e della sua funzione e il suo progetto non fu privo di coerenza e soprattutto corrispose a una visione programmata dal punto di vista politico, economico e militare. Deciso e aggressivo nella sua azione, ebbe una tempra eccezionale, fu un grande amministratore e legislatore, animatore di leggi e di commerci, di cultura, di agricoltura e di campagne militari. La chiave di volta del suo Impero fu il Mezzogiorno d’I- talia che gli dava modo di controllare i Comuni e la Chiesa e quindi di dominare il Mediterraneo. Senza dubbio il modo di trattare con Arabi ed Ebrei, le sue singolari abitudini orientaleggianti – ebbe ad esempio al suo seguito un harem e un serraglio di bestie rare ed esotiche –, il suo atteggiamento di autonomia rispetto ai pontefici fecero parlare di lui come dell’anticristo. I cronisti papali lo accusarono di ogni nefandezza, di praticare arti magiche, di essere blasfemo e in contatto con il demonio. Però molti episodi risposero soprattutto a una propaganda tendenziosa e pertanto è difficile precisare quali fossero in realtà i suoi intendimenti religiosi, ove si spingesse in lui l’amore per la scienza e le lettere e sino a che punto egli si ritenesse invero sciolto dalle leggi. Tuttavia sarebbe difficile non collocare colui che fu definito lo stupor mundi nell’ambito della tradizione cristiana, la medesima della sua famiglia e della società medievale in cui egli visse e operò. La sua caduta repentina e senza appello segnò il tramonto della potenza sveva e in gran parte il tramonto dell’Impero medievale: ma non finirono la sua fama, il ricordo del suo stato, l’attrattiva del suo genio e della sua personalità che sui contemporanei e i posteri esercitarono notevole fascino.

Dall’improvvisa morte dell’imperatore, la cristianità fu colta alla sprovvista e a risolvere la contesa fra Impero, papato e Comuni fu chiamato Corrado IV , il figlio di Federico e di Isabella di Brienne. Corrado aveva avuto sin dall’inizio vita politica difficile anche all’interno della Germania ove i nemici degli Svevi, guidati da Enrico Raspe, lo avevano sconfitto nel 1246.

Nuovamente sconfitto egli fu poi da Guglielmo d’Olanda che lo costrinse a lasciare il mondo tedesco per la Sicilia ove fu nominato re nel 1251. Alla sua rapida morte (1254), assunse la guida della causa siciliana Manfredi, figlio naturale di Federico II e Bianca Lancia, incoronato re di Sicilia a Palermo nel 1258. Il papa Urbano IV , impaurito dal nuovo possibile abbinamento della corona imperiale con quella siciliana sul capo di una sola persona, per altro ineleggibile in quanto figlio illegittimo, nominò allora sovrano di Sicilia Carlo I d’Angiò che sconfisse e uccise Manfredi a Benevento (1266). Assunse allora la guida dei Ghibellini il giovanissimo Corradino di Svevia, figlio di Corrado IV ed Elisabetta Wittelsbach, poi risposatasi con Mainardo, conte di Gorizia (1259). Corradino, guidato da Eberardo vescovo di Colonia, scese in Italia fidando nell’aiuto degli avversari di re Carlo I d’Angiò. Sconfitto a Tagliacozzo (1268), errò fuggiasco nella Marittima, sino a che, tradito, cadde nelle mani dell’Angioino che, tradottolo a Napoli, lo fece decapitare sulla piazza del Mercato il 29 ottobre dello stesso anno. Così ebbe fine la casata degli Hohenstaufen e cominciò il periodo detto del grande interregno, caratterizzato dalla contesa fra vari aspiranti alla corona non appoggiati dai feudatari germanici.

La crisi sembrò risolversi con la candidatura di Rodolfo d’Asburgo, sostenuto dai nobili tedeschi che lo elessero re di Germania nonché da papa Gregorio X il quale lo incontrò, di ritorno dal Concilio di Lione del 1274, a Losanna (1275) e avrebbe dovuto incoronarlo a Roma nella primavera successiva. La morte del papa (1276) e varie vicissitudini, fra le quali la lotta tra Rodolfo e Ottocaro di Boemia e la conquista dell’Austria ottenuta dall’A- sburgo dopo la vittoria di Marchfeld (1278), impedirono a quel sovrano di assumere il serto imperiale. Più fortunato inizialmente sembrò suo figlio, Alberto i d’Asburgo, deciso a combattere il rivale Adolfo di Nassau e, con il sostegno degli Elettori, incoronato ad Aquisgrana nel 1298. Con lui quindi s’interruppe almeno sul piano formale il lungo e travagliato periodo dell’interregno, pur se è difficile ravvisare nella sua azione, prolungatasi sino al 1308, un progetto imperiale in tutto degno di questo nome; ma il suo programma filofrancese e antibonifaciano piacque agli ambienti italiani vicini all’idea ghibellina, per esempio a Dante Alighieri che ebbe fiducia in quello che denominò «Alberto Tedesco», mentre venne osteggiato dagli Elettori.

Nei primi anni del XIV secolo dunque l’idea imperiale si mostrò in piena crisi. Però, per quanto possa apparire strano, furono proprio gli Italiani, spesso nel passato in contrasto con l’imperatore, a farsi sostenitori dell’antico equilibrio secolarmente rettosi su papato e Impero; e tra i fautori di tale assetto politico che più appassionatamente lo evocarono, si distinsero segnatamente Dante Alighieri, proprio ora ricordato, che vi fece cenno ripetutamente nella Divina Commedia , nel trattato la Monarchia e in alcune fra le sue significative epistole politiche e poi Marsilio da Padova che ebbe ad esempio il suddetto ordinamento nel suo Defensor pacis.

L’Impero allora dopo la parentesi dell’interregno sembrò riprendere la vecchia strada, mentre in realtà esso finì per confondersi con gli altri regni nazionali e spostò completamente il suo asse dal Mediterraneo «nach Osten», ossia verso est.

ùNel 1308, dopo l’elezione di Arrigo VII di Lussemburgo l’Impero, sostanzialmente ridotto quasi al rango di un regno germanico, si trovò in una situazione ancor più precaria. Filippo IV di Francia infatti, dopo aver domato Bonifacio VIII , cercò d’impossessarsi anche delle leve della politica internazionale e brigò, sia pure con scarso successo, affinché alla candidatura di quello che l’Alighieri denominò «l’alto Arrigo» si sostituisse Carlo di Valois, detto ancora una volta da Dante «il malaugurato paciaro». Fallito questo piano, Filippo provvide a controllare buona parte della penisola italiana concentratasi nelle mani del re Roberto d’Angiò.

Allo scopo di frenare la prepotenza francese nel 1310 Arrigo, un piuttosto modesto feudatario, fu indotto allora a scendere in Italia con piani non dissimili da quelli dei suoi predecessori svevi. L’impresa di restaurazione imperiale fu salutata con veemente favore dall’autore della Commedia e dai Ghibellini, vinti ma non domi. Il progetto nato sotto buoni auspici si risolse tuttavia in un fallimento. L’imperatore giunto come mediatore si ritrovò infatti presto a essere considerato, come in effetti era, il capo della fazione ghibellina e a venire strumentalizzato da forze locali, come un tempo accadde a Federico II , a Corrado IV e a Corradino. Così di lui si servirono i Visconti di Milano per liquidare i Torriani, e gli Scaligeri – Cangrande della Scala divenne vicario imperiale – per continuare le loro conquiste a Padova e Verona. Combattuto dai Guelfi, da Roberto d’Angiò, nonché da Firenze ch’egli assediò invano e che non gli aprì mai le sue porte, in parte contrastato pure dai Romani, Arrigo giunse nella città eterna ove il 19 giugno del 1312, dopo trattative e assalti guerreschi riuscì a ricevere la corona imperiale in San Giovanni in Laterano non avendo potuto con i suoi fidi spingersi sino a San Pietro del tutto preclusagli. A questo punto egli decise di prendere accordi politici con gli Aragonesi di Sicilia per contrastare gli Angiò, ma nel frattempo stabilì di fare immediato ritorno in Toscana dove, avendo ormai conseguita l’incoronazione imperiale, pensò di potersi impossessare di posizioni nevralgiche per l’acquisizione e il mantenimento del potere nella penisola italiana; ma la morte lo colse a Buonconvento presso Siena nell’agosto del 1313.

Alla successione di Arrigo furono chiamati due pretendenti, Ludovico il Bavaro e Federico, duca d’Austria, secondogenito di Alberto i d’Asburgo. La lotta fra i due esponenti della potente nobiltà occidentale facente capo ai cosiddetti principi elettori proseguì sino al 1322, allorché Ludovico (1322-1347) vinse l’avversario trovandosi però di fronte, a contrastarlo, il pontefice Giovanni XXII , il quale strinse subito contro di lui un accordo con il re di Francia, Filippo V (1316-1322), volto ad abbattere definitivamente il ghibellinismo italiano.

In tal modo si giustificò la discesa in Italia del Bavaro che nel 1327 prese a pretesto della spedizione l’atteggiamento ostile del pontefice nei riguardi dei Visconti di Milano i quali chiamarono, insieme con i Ghibellini lombardi, Ludovico che giunse sino a Roma e intensificò la sua propaganda antipapale profittando pure dell’appoggio venutogli dai rigoristi francescani, da Michele da Cesena, Marsilio da Padova e Guglielmo di Occam, cosa che spostò la controversia dal piano politico a quello religioso.

Giovanni XXII allora scagliò la scomunica contro il Bavaro di cui non volle riconoscere l’elezione una volta che, giunto a Roma, quegli prese la corona concessagli da due vescovi scismatici e postagli sul capo a nome del popolo romano (1328) da Sciarra Colonna, capo del governo cittadino secondo la teorica elaborata da Dante nella Monarchia, ove quegli sostenne che spettava direttamente ai cives dell’Urbe e non al pontefice il diritto di assegnare il trono imperiale. Lo stesso principio fu poi convalidato da Marsilio da Padova, al seguito del Bavaro. Marsilio infatti nel Defensor pacis (1324) affermò che di fronte alla Chiesa costituita dall’Universitas fidelium doveva porsi il regnum o la civitas, ovvero lo stato di cui fa parte l’Universitas civium, ossia il popolo su cui poggia la base del potere civile.

Da un plebiscito del popolo romano poi il nuovo monarca fece deporre Giovanni XXII , sostituendolo con l’antipapa Pietro da Corvara il cui nome fu Niccolò V . Naturalmente i Romani pagarono cara la loro improntitudine e papa Giovanni scagliò sull’Urbe l’interdetto subito dopo l’allontanamento di Ludovico.

Il punto di vista imperiale trovò conferma nelle affermazioni di una dieta tenuta da tutti i principi elettori a Rhense, presso Coblenza, in cui i convenuti affermarono nella famosa Licet juris che la dignità imperiale deriva direttamente da Dio e che colui che viene eletto re dei Romani dalla maggioranza dei principi elettori non ha bisogno della nomina né dell’assenso o della conferma apostolica per amministrare i beni e i diritti imperiali e per detenere il titolo di re. A Rhense (1338) venne poi attaccata ogni pretesa di superiorità del potere dei papi e si negò che a essi spettasse anche il potere temporale che risiedeva direttamente nel popolo, il cui legittimo rappresentante era l’imperatore. La Chiesa pertanto andava anch’essa configurata in qualche misura come un Impero.

Ludovico cercò di sollevare i Ghibellini italiani che invece finirono per abbandonarlo, non comprendendo la novità troppo avanzata del suo linguaggio concettualmente in controtendenza con i princìpi politici e religiosi del tempo. Anche l’antipapa fu abbandonato al suo destino e costretto a umiliarsi in Avignone ove fu perdonato e tenuto in prigione sino alla morte. Al posto di Ludovico, dichiarato deposto da Clemente VI nel 1346, fu scelto un nuovo pretendente: Carlo IV di Boemia (1316-1378), figlio di Giovanni di Lussemburgo, re di Boemia, trascorse gli anni dal 1323 al 1330 presso la corte di Parigi e sposò Bianca, sorella di Filippo VI di Francia. Nel 1346, dopo aver governato Moravia e Boemia per conto del padre, fu eletto re dei Romani in vece di Ludovico il Bavaro. Dopo aver preso parte alla guerra dei Cento anni, combattendo a Crécy contro gli Inglesi, Carlo successe ufficialmente a Giovanni come re di Boemia. Nel 1355 poi venne con un esercito a Roma ove fu incoronato imperatore il giorno di Pasqua dello stesso anno: era il terzo sovrano nel Trecento, dopo Arrigo VII e Ludovico il Bavaro, ad assumere nell’Urbe il serto imperiale durante l’assenza dei papi.

Nel 1356 poi egli emise la famosa Bolla d’oro con cui fu data definitiva veste alla volontà dei principi elettori, i quali precisarono che la imperialis dignitas andava sottratta alla competenza del pontefice, mentre la stessa dignità doveva essere automaticamente conferita a colui che in Aquisgrana fosse stato insignito della corona di re di Germania.

Il diritto dell’elezione spettava inoltre a sette grandi elettori, tre ecclesiastici – gli arcivescovi di Colonia, Magonza e Treviri – e quattro laici – il re di Boemia, il duca di Sassonia, il margravio di Brandeburgo e il conte del Palatinato –. Con tale decisione senza ombra di dubbio l’Impero rinunciò alle sue prerogative di carattere universale, presentandosi alla stregua di un regno nazionale le cui caratteristiche divennero progressivamente germaniche e mitteleuropee. Nonostante tali affermazioni Carlo fu ligio ai voleri della Chiesa, tanto è vero che Guglielmo d’Occam ebbe a chiamarlo sdegnosamente rex clericorum.



Meno visibile e piuttosto confusa con l’attività politica svolta di preferenza presso gli Stati dell’Europa orientale fu l’attività dell’imperatore Venceslao, figlio di Carlo IV (1361-1419), il quale, dato il numero dei suoi nemici interni ed esterni – dall’arcivescovo Giovanni di Magonza a Roberto del Palatinato, a papa Bonifacio IX preoccupato per le sue tendenze hussite – soprattutto considerato il poco significativo appoggio del concilio di Pisa e del papa ivi eletto, Giovanni XXIII (1409), corse spesso il rischio di essere destituito, cosa che finalmente avvenne nel 1409 a favore del fratello Sigismondo (1361-1437).

Quest’ultimo all’inizio ebbe vita politica difficilissima, dato che non tutti gli elettori accettarono la deposizione di Venceslao e alcuni scelsero un terzo candidato, Jodoco, morto nel 1411, per cui in quel periodo l’Impero subì uno scisma “tricefalo”. Comunque egli ebbe pure taluni meriti derivatigli dalla sua decisione politica, decisione che gli consentì di costringere Giovanni XXII a convocare il concilio di Costanza, in parte tenutosi per il suo impegno. Se poi all’interno dei suoi possedimenti ungheresi e boemi dovette scontare i difficili rapporti con il movimento hussita e spesso dovette fronteggiare pericolose insurrezioni, maggior fortuna ebbe altrove. Così nel 1431 ricevette la corona di re d’Italia a Milano, mentre alla fine del maggio 1433 Eugenio IV lo incoronò imperatore a Roma. Morì il 9 dicembre 1437 dopo aver avuto la possibilità di designare come successore Alberto d’Asburgo (1438-1439), il marito della sua unica figlia Elisabetta, il primo di quella famiglia che ebbe la successione ereditaria al Sacro romano Impero , il quale dopo un promettente avvio, morì appena trascorso un anno di regno combattendo contro i Turchi.

A succedere ad Alberto fu chiamato Federico III , imperatore dal 1452 al 1493, considerato un sovrano debole e incapace cui tuttavia devono attribuirsi talune benemerenze e in particolare l’appoggio dato, prima di diventare imperatore, a Eugenio IV contro le tendenze conciliariste, nel corso del concilio di Basilea, appoggio che in prospettiva gli valse l’incoronazione da parte di Niccolò V ; poi egli riuscì soprattutto ad avvalersi dell’ascesa del figlio Massimiliano che gli fruttò l’acquisto dell’Austria, base fondamentale della futura potenza asburgica, tolta a Mattia Corvino di Ungheria che in precedenza la deteneva. Il vero capolavoro politico fu tuttavia il matrimonio del figlio Massimiliano con Maria di Borgogna nel 1477, destinato a unire i possedimenti borgognoni agli asburgici. Per cui si giustifica il motto federiciano secondo il quale Austriae est imperare orbi universo in cui si esalta il destino austriaco volto a governare il mondo intero.

I secoli successivi avrebbero dato ragione alla lungimirante prospettiva di questo sovrano con cui l’Impero, erede dello stato carolingio, compì un ingente e in parte felice sforzo non tanto per accreditare una sua improbabile affermazione sugli Stati europei affrancati da un potere universale ormai scarsamente credibile, quanto per stabilizzare il suo predominio in zona germanica. Nell’area tedesca infatti – in qualche modo come in Italia – la marcia verso il conseguimento della modernizzazione degli Stati, lungi dal condurre verso l’unità nazionale, si realizzò nella formazione di differenti principati territoriali e l’Impero assunse allora una funzione di prezioso “collante”.

Nel 1493 salì al trono il già ricordato Massimiliano i d’Asburgo che ai tradizionali possessi della casa d’Austria – Austria, Stiria, Tirolo, Carinzia, Boemia, Moravia, Slesia – in seguito alle nozze con la figlia di Carlo il Temerario aggiunse alla sua la pingue eredità dello stato borgognone, i Paesi Bassi (Fiandre, Brabante, Artois, Hainaut, Zelanda, Olanda, Lussemburgo) e la Franca Contea sino al Reno. In particolare, dopo la pace di Arras (1482) che aveva riportato il ducato di Borgogna propriamente detto sotto la corona francese, Maria di Borgogna e Massimiliano raccolsero nelle loro mani i destini della casa d’Asburgo che si rivelò la prima potenza territoriale dell’Impero germanico, del quale conservò la corona senza soluzioni di continuità sino al 1916, diventando una potenza di considerevole calibro nell’ambito politico occidentale. Per i suddetti sovrani poi ebbe peculiare importanza il possesso dei Paesi Bassi densamente popolati, ricchi di città operose ove era sviluppata in particolare l’industria tessile. La coppia regale, a quel punto, assegnò subito il complesso di tutti quegli importanti territori al giovane figlio ed erede, l’arciduca Filippo d’A- sburgo (1478-1506) che, resosi autonomo dal padre, governò con l’appoggio degli Stati Generali sino al 1506, anno della sua morte. Poi, sino alla maggiore età del figlio Carlo, nato dal matrimonio dello stesso Filippo con la figlia dei re cattolicissimi di Spagna, Giovanna detta la Pazza, il futuro imperatore Carlo V , la situazione restò praticamente immutata.

Tutto ciò attesta da una parte come stesse già tessendosi la complicata tela che di lì a pochi anni avrebbe profondamente modificato la storia dell’Impero e dell’Europa e come la casa d’Asburgo stesse attuando una politica attenta e densa in prospettiva di risultati per i secoli successivi. Ciò non toglie tuttavia che se Massimiliano riuscì a far convergere verso il trono imperiale circa 10 milioni di tedeschi, vi fu una popolazione germanica di una almeno doppia consistenza, relegata sotto la dominazione di vari principi, fra i quali si distinsero i cosiddetti potenti elettori, laici ed ecclesiastici. Essi poi furono fra loro divisi da interessi contrastanti e la loro sottomissione all’autorità dell’imperatore fu formale e non certo effettiva. Si generò tuttavia una congiuntura abbastanza favorevole dopo la crisi trecentesca e la fine dei lunghi conflitti quattrocenteschi e si delineò una certa ripresa economica, favorita da una soddisfacente stabilità del quadro politico e dall’Impero impegnato a salvaguardare in prevalenza gli interessi di quell’ampia area, molto dopo denominata mitteleuropea. Fu questo pertanto lo scenario preparatorio nel quale, di lì a qualche decennio, si determinarono violente insurrezioni dal tono velleitariamente ma concretamente egualitario, di contadini rivolti contro i potenti e i ricchi e d’altra parte si svilupparono anticorpi destinati a mantenere pervicacemente stabile lo scenario politico ed economico sociale legato al trono e all’altare, alla spada e alla croce.

Come può facilmente evincersi, l’ordine che andò costituendosi nell’Impero di Carlo V fu politicamente e socialmente diverso da quello privilegiato dal vecchio Impero carolingio o da quello ottoniano, salico e svevo, ormai trasformati nel Cinquecento in un forte stato ma meno universalmente atteggiato – per l’appunto quello del grande imperatore asburgico –, attento tuttavia a creare una bene organizzata compagine centrale, un’amministrazione economica e fiscale stabile, dominata da funzionari capaci e solerti nonché tesa a consentire la creazione di Diete locali piuttosto autonome. Con queste caratteristiche, sensibilmente mutato e pure ancora se stesso, quel ch’era vivo e quanto era morto del Sacro romano Impero di stampo medievale s’accinse a fare il suo ingresso nell’Europa moderna.



L’Impero di Bisanzio: prima di addentrarci nell’ambito delle tortuose vicende che caratterizzarono la sua lunga e travagliata vita è bene precisare taluni problemi da porsi alla base stessa di questa trattazione.



1. con Impero Bizantino intendiamo riferirci all’insieme degli ampi e numerosi problemi connessi con l’Impero romano d’Oriente dal IV al XV secolo, quindi per un periodo invero molto esteso di oltre undici secoli, in cui si svilupparono eventi fra loro profondamente diversificati ed eterogenei pur se collegati da un più o meno visibile filo rosso, ovvero dalla presenza di uno stato centrale amministratore e organizzatore, erede dell’antico Impero romano augusteo;

2. si è cercato, anche con insistenza, di mettere in evidenza la complessiva debolezza, la confusione istituzionale, la fragilità economica, l’arretratezza sociale presentate talvolta come aspetti peculiari della società bizantina e pertanto deteriori – è innegabile – che tuttavia non impedirono alla seconda Roma di continuare, nonostante tutto, a esistere, a volte anche a progredire militarmente, pure in modo sensibile, a prosperare economicamente, a costituire un importante e insostituibile punto di riferimento giuridico, culturale e civile e che soprattutto le permisero di assicurare all’Occidente la via per stabilire proficui e intensi scambi commerciali con il lontano e il più vicino Oriente asiatico sino alle regioni dell’estremo Catai e all’Oceano indiano;

3. Bisanzio poi cercò, riuscendovi, di frenare e di respingere gli assalti provenienti dall’esterno della sua compagine e quindi di assumere per secoli e secoli la funzione di difesa e di contenimento che protesse lungo tutto il Medioevo l’Occidente cristiano e il Mediterraneo da pericolose invasioni destinate a infrangersi sullo stato costantinopolitano che fu in grado di rappresentare un vero “antemurale”, capace di scoraggiare le mene aggressive di Arabi e Turchi Selgiuchidi, poi delle orde tatariche di Gengis Kahn e di Tamerlano e infine dei profondamente determinati Ottomani;

4. l’Occidente, pur se generalmente portato a cercare una decisa autonomia da Costantinopoli, dai suoi imperatori e dai patriarchi dei quali si scoraggiarono le pretese di rappresentare il primato cristiano dal punto di vista religioso ed ecclesiologico, avvertì sempre il legame esistente fra la vecchia Roma e lo stato erede e continuatore dell’esperienza politica romana, legame mai misconosciuto che indusse in certa misura gli occidentali ad accettare, soprattutto in taluni momenti, la “tutela” bizantina.



Per questi motivi, oltre ad approfondire gli aspetti dell’endemica crisi bizantina, si deve sempre tener conto della capacità dell’Impero di far fronte in qualche modo agli assalti armati e di riuscire secolarmente a vanificarli e a rendersi impermeabile a vari tipi di penetrazione, fino a toglier loro ogni aspetto di grave virulenza e al limite ogni fisionomia di possanza.

Bisogna poi sottolineare come segnatamente la Chiesa di Roma e l’Occidente si giovarono del baluardo rinvenuto nelle terre costantinopolitane volte a salvare l’Europa da pericolose invasioni. L’Occidente infatti cercò in vari modi di difendersi e di precostituirsi una sorta di ombrello protettivo – per l’appunto il Sacro Romano Impero del quale abbiamo dianzi parlato – che riuscì a tutelarlo per un lungo periodo dai pericoli esterni di fronte ai quali gli Europei impararono a prendere coscienza di sé. Se però non fosse esistito il diaframma bizantino, le più violente incursioni almeno sarebbero giunte fino al cuore del vecchio continente sin dal XIII-XIV secolo e pertanto avrebbero sconvolto la sua vita più drammaticamente di quanto non avvenne, allorché esse si verificarono nella seconda metà del Quattrocento e poi nel Cinquecento e nel Seicento, ormai prive della loro primigenia irruenza e quindi volte a procurare conseguenze meno dannose e durature di quelle che avrebbero potuto avere verso la fine del primo o agli inizi del secondo millennio.

Nel parlare inoltre del concreto sostegno conferito alle terre occidentali dall’Impero bizantino non dobbiamo dimenticare il quasi pari sostegno dato all’Europa dalle terre continentali dell’Est, segnatamente da quelle russe e dalle ucraine, polacche, boeme, ungheresi e più generalmente balcaniche, pronte a respingere e a frenare la carica tatarica e l’irruzione della pericolosa e organizzata Orda d’Oro. Le stesse terre poi si avvalsero notevolmente dell’influenza bizantina. Bisanzio, infatti, i suoi patriarchi e i santi appartenuti alla cristianità orientale contribuirono in buona parte a cristianizzare le regioni dell’Est, a cominciare dalle russe, ove il nome e la religione di Cristo furono introdotti in una società radicalmente pagana dall’impulso evangelizzatore ortodosso; e quindi si generò una sorta di spartizione che volle di rito romano l’Ungheria e la Polonia, l’Ucraina e la Lituania, mentre il rito bizantino si affermò stabilmente in Russia e nelle terre bulgare, nelle macedoni, in Serbia, in Bosnia e in Erzegovina.

Per tanti motivi dunque una compagine statale, con troppa insistenza ritratta come debole e arretrata e sempre sul punto di soccombere a motivi militari, economico-politici e sociali, riuscì a sopravvivere per oltre mille anni all’Impero romano di Occidente, caduto con la deposizione di Romolo Augustolo, e a mantenere integra la sua funzione di faro di civiltà.





Fatte queste precisazioni, necessaria premessa a ogni rappresentazione storica relativa a Bisanzio e agli eventi che la riguardano, va subito aggiunto che l’Impero d’Oriente cominciò da Roma e costituì, all’inizio, soltanto la parte orientale del grande Impero augusteo, onde il primo periodo di questa vicenda suole definirsi “ romano ”. Più tardi poi, allorché Diocleziano (284-305 d.C.) riformò la costituzione imperiale dividendo il potere fra due Augusti, uno dei quali ebbe residenza in Oriente, si compì un primo passo destinato a dividere il vecchio impero in due differenti sfere d’azione. Non molto più tardi Costantino (270-337), dopo la sua vittoria su Massenzio (312) e quella successiva su Licinio (324) e in seguito alle sue significative riforme politiche, militari, amministrative e soprattutto religiose, decise, sulla base di un profondo ripensamento dedicato alla situazione politica e alla fragilità delle difese occidentali, di trasferire la capitale dall’Urbe a Bisanzio, considerata una “nuova Roma” (30 maggio 330), divenuta la meta prescelta del grande imperatore che la fece ampliare e abbellire dandole il nome di Costantinopoli, collocata in una zona considerata giustamente più al riparo dalle invasioni barbariche. Questo significativo evento storico contribuì pertanto a generare una più decisa ripartizione tra Occidente e Oriente e a conferire alla nuova metropoli e a coloro che vi regnarono un carattere più decisamente orientale. Fu quello dunque il momento in cui si cominciò a delineare un Impero Bizantino e inoltre ivi si trasferì la sede del governo e lì prese stanza un nuovo Senato, si tornò a parlare greco e le condizioni politiche ed economico-sociali dei due tronconi del vecchio stato divennero sensibilmente dissimili.

La situazione economico-sociale orientale assunse allora ben presto un aspetto più fiorente della occidentale, le campagne prosperarono, le città si ampliarono e Costantinopoli, dotata di sontuosi palazzi, strade, chiese e tesori artistici, divenne una metropoli popolosa, piena di opere pubbliche e di capolavori, in parte portativi da Roma, in parte di nuova fattura. L’aristocrazia senatoria “greca”, a sua volta, fu più potente della romana e non poche famiglie dell’antico ceto finirono per trasferirsi dalle rive del Tevere a quelle del Bosforo. La divisione fra i due Imperi si fece poi irreversibile con Teodosio e i suoi immediati successori.

Ma prima di giungere a queste vicende dobbiamo ricordare il breve periodo intermedio in cui l’Impero si trovò ancora per così dire in bilico, fra Roma e Costantinopoli. Così, se nonostante tutto Costantino fu legato alla vecchia capitale, lo fu pure il figlio Costanzo II (337-361), il quale compì un viaggio presso la città di Romolo nel 357. Abbastanza aperto alla vecchia politica e a Roma fu pure Giuliano l’Apostata (361-365) il cui intento reazionario e filopagano passò attraverso il potenziamento di vecchie strutture e vecchie città. La spinta divaricatrice si accentuò invece con i successori di Giuliano, Valentiniano per l’Occidente (372-392) e Valente per l’Oriente (364-378). Si generarono in tal modo due politiche diverse, due diverse organizzazioni amministrativo-burocratiche e due differenti dinastie. Il contrasto fu subito forte; Valentiniano fu di fede “nicena” e Valente invece fu ariano per convinzione o forse pure per calcolo politico, dato che si trovò a operare in zone ove quella dottrina aveva larga diffusione. Prova ne sia che mandò un esercito di foederati per accogliere nelle province danubiane i Visigoti, una popolazione germanica che era stata sospinta almeno dieci anni prima verso il Sud dagli Unni, una stirpe nomadica dell’Asia centrale. I Visigoti penetrarono poi attraverso il Danubio in territorio romano , sconfiggendo e uccidendo a Adrianopoli (378) l’imperatore Valente, vittima di una disfatta seconda forse solo a quella di Canne. Ragion per cui al nuovo imperatore, il già ricordato Teodosio, non rimase altro che trattenere la iattanza di quei barbari, permettendo loro di stanziarsi nella Mesia in qualità di federati all’Impero.

Il deciso atteggiamento teodosiano e la sicura scelta di campo cristiana, affermata con l’editto di Tessalonica del 380, inaugurarono un periodo politico meno difficile per le province orientali di sicura fede nicena e pertanto si precisò meglio la divisione fra i due Imperi fattasi irreversibile, quando alla scomparsa di Teodosio (395) furono destinati a succedergli i due figli, Arcadio e Onorio, il secondo dominatore dell’Occidente la cui città capoluogo fu Milano, il primo, imperatore d’Oriente, con capitale a Costantinopoli. Ma a proposito della sede politica e della sua determinazione, bisogna sottolineare che mentre l’Occidente spostò la scelta da Roma a Milano e poi, di volta in volta, a Treviri, a Sirmio e infine a Ravenna, l’Oriente ebbe per ferma l’opzione costantinopolitana, elemento questo volto a creare una più forte stabilità e visibilità per l’Impero greco.

Infatti mentre i sunnominati centri urbani occidentali si arricchirono di monumenti ma rimasero nel complesso luoghi di modesta entità, Costantinopoli si ingrandì notevolmente e divenne splendida, anche perché non di rado gli imperatori sottrassero capolavori a Roma e ad altre città occidentali e dell’Oriente per disporli nella loro nuova residenza, dotata già da Costanzo II di un palazzo senatorio, di sontuosi edifici di governo e di residenza per l’imperatore e la corte, nonché di un’annona civica più grande della romana, giacché agli inizi del V secolo, mentre Roma non aveva di certo 200 mila abitanti, la capitale sul Bosforo superò di gran lunga quella situata sulle rive del Tevere per collocarsi fra i siti più popolosi dell’Oriente e dell’Occidente. Se l’edilizia pubblica gareggiò in bellezza e grandiosità con quella occidentale, ancor più opulente furono le chiese sin dall’inizio ricche di ori, pietre preziose, madreperla, avorio, finemente lavorati da orafi, gioiellieri, artisti del mosaico. Anche se successivi al periodo iniziale, indescrivibili furono i capolavori di Santa Sofia in Costantinopoli nonché quelli delle sedi patriarcali di Alessandria, Antiochia e Gerusalemme.

A render poi più eleganti e importanti le sedi religiose bizantine contribuì senza dubbio l’esaltazione del ruolo dell’imperatore, difensore della vera dottrina cristiana e perciò responsabile della salvezza dei fedeli, per cui presto divenne colui che sarebbe stato chiamato a giudicare in merito alle controversie religiose e a convocare e gestire i concili ecumenici. La sua elezione assunse pertanto l’aspetto di una cerimonia sempre più religiosa con il conferimento di un ordine minore e la consegna della corona affidatagli dal patriarca costantinopolitano – ciò accadrà con sicurezza a partire dall’anno 457 – secondo una prassi volta a divaricare sempre maggiormente l’Impero orientale dall’occidentale. Così accadde infatti dal tempo di Arcadio e Onorio, allorché i rapporti con i barbari, segnatamente con i Germani, approfondirono ancor più il solco fra un Occidente ove elementi barbarici, estranei a Roma, si inserirono a vari livelli nell’organizzazione statale, militare e politica, mentre a Costantinopoli in pari tempo si operò una netta chiusura della Chiesa e dell’Impero verso quanti provenivano dall’esterno dei confini imperiali.

In particolare l’imperatore d’Oriente Arcadio (395-408), consigliato da persone del suo entourage, decise che ai barbari andavano sottratte le cariche importanti da attribuirsi di preferenza invece ai Bizantini, considerati più pronti e fidati. Al massimo – teorizzò il figlio di Teodosio – agli stranieri, ovvero ai barbari, si sarebbe potuto riservare il compito di lavorare la terra. Nel 396 dunque, sotto l’influsso di tali princìpi programmatici, ebbe luogo l’estromissione dei Germani dalle alte cariche militari. Inoltre Visigoti e Germani d’ogni estrazione vennero sospinti verso Roma e l’Occidente e anche sulla scorta di tali intendimenti l’imperatore Zenone (471-491) favorì lo stanziamento di Teoderico in Occidente, quindi nella penisola italiana. Nel 491, alla morte di Zenone, mentre l’Impero d’Occidente si spegneva dopo la sua cosiddetta caduta silenziosa del 476 in seguito alla quale il magister militum Odoacre inviò le insegne imperiali a Costantinopoli, mantenendo per sé la carica di magister utriusque miliciae, l’Oriente cominciò a svilupparsi e un nuovo Augusto, Anastasio i (491-518) attuò una politica volta a far convivere ai vari livelli dello stato interessi e intendimenti diversi e cercò di sostenere a un tempo aristocrazia e borghesia che, sotto colori differenti – “azzurri” e “verdi” – si contrastarono anche nel Circo durante le competizioni sportive. Così egli si rifiutò di colpire gli aristocratici e i cattolici in quanto tali, meritandosi la lode per il suo spirito di tolleranza e di misura, ma i ricchi latifondisti alla lunga diffidarono di lui e della sua “apertura” verso i più poveri. Perciò a un certo punto gli avversari si levarono in armi contro l’imperatore cui fu imposto un successore, Giustino i (518-527), di estrazione militare, la cui politica fu autoritaria e quindi del tutto difforme dall’esempio “civile” anastasiano. Anche Giustino però scontentò i suoi primi sostenitori che presto gli voltarono le spalle per dar vita a una nuova, violenta rivolta. Zenone, Anastasio e Giustino si contraddistinsero poi tutti e tre per aver favorito in certo modo la formazione dei regni romano-barbarici in Occidente, i cui rappresentanti furono la longa manus bizantina all’ovest e accelerarono il disfacimento della pars occidentis, favorendo per converso il rafforzamento dell’Impero orientale.



Associato al trono dallo zio Giustino i, Giustiniano gli successe nel 527, introducendo nella tradizione costantinopolitana un’energia innovatrice, accompagnata dalla fede nella religione cristiana e nella sua universalità e dalla fede altrettanto salda nel primato politico di Roma. Di qui il suo programma fondato sul concetto di reductio ad unum dell’Impero e della Chiesa. Dallo stesso binomio nacque la certezza dell’insostituibile funzione dell’imperatore, cui volle fossero conferiti poteri molteplici e assoluti. Nell’attuazione di tale disegno l’Augusto ebbe saldo e prestigioso apporto dalla consorte, l’imperatrice Teodora, di umili origini e di dubbia moralità (nel Circo, poco più che adolescente fu nota per la sua attività a un tempo di indossatrice e spogliarellista) ma di sicuro fascino e dotata di non comune intelligenza e forza di volontà, doti che, assunto il ruolo di Augusta, la resero all’altezza dei suoi compiti espletati con dignità e coraggio.

Il regime giustinianeo fu autoritario, cosa che sollevò contro l’imperatore la violenta rivolta detta di Nika, il cui significato era vinci ovvero la parola con cui gli avversari gli si scagliarono contro. Preso da sbigottimento, Giustiniano pensò di cercare scampo nella fuga, trattenuto però dall’impavida Teodora che seppe infondergli coraggio, nonché dal generale Belisario che impegnò le truppe per sedare i rivoltosi di ritorno da una spedizione contro i Persiani. Dopo un bagno di sangue destinato a stroncare ogni resistenza, sostenuto dall’esercito, dal Senato e dal ceto dei burocrati, Giustiniano esaltò l’Impero in termini quasi divini, comparendo a un tempo come un potente Dio Pantocrator e come un padre che veglia sui propri figli. Teodora, al cui fianco lavoravano oltre 4mila persone non mancò di mostrarsi accanto all’imperatore, distinguendosi nella gestione di istituzioni benefiche.

Rinsaldata dal successo contro i dissidenti, la politica interna giustinianea mirò alla pacificazione politico-sociale e religiosa. Giustiniano sostenne i pontefici romani e lottò contro le eresie come il Monofisismo, contrarie alla Chiesa di Roma, non esitando in questo caso a porsi in contrasto con la consorte non si sa per qual motivo volta a sostenere i monofisiti. La propensione religiosa comunque non gli impedì di affermare il suo cesaropapismo che contraddistinse l’orientamento dei sovrani bizantini. Nell’intento di conciliare tendenze spirituali contrapposte Giustiniano condannò i Tre Capitoli considerati tuttavia ortodossi dal precedente concilio di Calcedonia (451). Tale presa di posizione suscitò però risentimenti e consensi; Giustiniano, preoccupato per il dilagare degli scismi, predispose un compromesso con i monofisiti che causò contrasti con la Chiesa romana tali da indurre l’imperatore a esiliare papa Silverio, accusato di simpatie per i Goti ariani (ma forse anche motivi d’altro tipo, il dissenso del papa con Belisario, con Antonina sua consorte e soprattutto con l’imperatrice Teodora, per motivi in parte torbidi che sfuggono, costarono l’esilio e la vita a Silverio, figlio a sua volta di papa Ormisda) mentre il suo successore Vigilio, tradotto a Costantinopoli, fu costretto con la violenza a siglare la condanna degli editti calcedoniesi (543). La Chiesa comunque rimase sempre in cima ai pensieri dell’imperatore che definì il sacerdozio e l’Impero i doni più grandi concessi da Dio agli uomini. Di rilievo fu il suo intervento in difesa dell’ortodossia cattolica, volto a condannare, se pur blandamente, le eresie e a ribadire la propria autorità sul pontefice di cui si proclamò protettore. Perseguitò comunque i montanisti, nel 529 chiuse l’antica scuola d’Atene per tradizione e idee pagane contraria ai fondamenti cristiani. Nel 552 – ultimo tentativo della sua politica unitaria e pacificatrice – convocò il secondo concilio costantinopolitano ancora una volta destinato alla riconciliazione con i monofisiti. Egli fu inoltre assertore di un rigido moralismo di stato, pubblicò leggi contro la bestemmia e il gioco d’azzardo e Teodora fondò addirittura un ospizio per la redenzione delle donne traviate!

Fra le opere più importanti lasciate da Giustiniano v’è la riforma dei codici, ovvero il Corpus iuris civilis, composto da quattro collezioni giuridiche con cui il sovrano volle procedere alla riorganizzazione completa dell’Impero, attuata mediante la revisione e la sistemazione di tutta la produzione giuridica compilata in Roma dall’età repubblicana alla contemporanea. Il progetto fu realizzato fra il 528 e il 534 e si compose di un trattato dedicato alle istituzioni giuridiche, Institutiones; di una sinossi di tutta la materia giurisprudenziale imperiale, Pandectae; di una raccolta di leggi emanate dal tempo dell’imperatore Adriano all’anno 533, Leges; infine di tutte le leggi promulgate da Giustiniano, Novellae.

Accanto all’opera giuridica, Giustiniano creò una burocrazia molto efficiente, concentrò il potere militare nelle mani di un unico funzionario, soprattutto nelle regioni di confine, e affidò in certo modo ai vescovi la sorveglianza dei burocrati. In tal maniera fu posto un freno alle prevaricazioni dei latifondisti abituati a sfuggire al controllo pubblico.

La politica estera giustinianea fu complessa, in quanto dovette tener conto di diversi settori ognuno a suo modo nevralgico e carico di incognite e di imprevisti. Il punto di partenza dell’azione del monarca fu ispirato all’imprescrittibilità del dominio imperiale romano e a quello dell’assoluto potere dell’imperatore su tutto e tutti ovvero al cesaropapismo.

Nei venti anni tra il 533 e il 553 i generali Belisario e Narsete attuarono la politica imperiale della riconquista dei regni romano -barbarici. In tre direzioni si sviluppò la loro azione, verso i Vandali, gli Ostrogoti e i Visigoti. Anzitutto nel 534 cadde il regno africano dei Vandali, indebolito da contrasti interni e dagli assalti esterni dei Berberi. Alle regioni dell’Africa del Nord si unì la conquista della Sardegna, della Corsica e delle Baleari.

Più complessa si mostrò subito la riconquista dell’Italia, ove la guerra gotico-bizantina durò dal 535 al 553. Il pretesto venne fornito dalla regina Amalasunta in urto con i nobili Goti che non apprezzavano la sua politica arrendevole nei riguardi dell’elemento romano . Imprigionata dal secondo marito Teodato, la sovrana invocò l’aiuto di Giustiniano che mandò in Italia 6 mila uomini comandati da Belisario che occupò rapidamente Napoli e Roma (535-536). L’imperatore allora, male impressionato dall’eccessivo prestigio ottenuto da Belisario, richiamò il grande generale a Costantinopoli. Ebbe inizio così una seconda fase della guerra nel corso della quale il sovrano ostrogoto Totila conseguì numerose vittorie. Nel 552 tuttavia il goto venne sconfitto e ucciso nella battaglia di Tagina, nei pressi di Gualdo Tadino, dall’altro grande condottiero bizantino Narsete, venuto a sostituire il collega caduto in disgrazia. Il conflitto durò ancora fino al 553, l’anno in cui Teia, ultimo re goto, fu battuto presso il Vesuvio. Il regno degli Ostrogoti venne in tal modo annientato e nel 554 Giustiniano promulgò la Pragmatica Sanzione con cui la penisola italiana fu riassorbita, sia pure per poco meno di un quindicennio, nell’unità imperiale.

Il terzo settore d’intervento della politica estera giustinianea, praticamente isolato rispetto ai precedenti, fu quello esplicatosi con la spedizione contro i Visigoti dell’Andalusia. A dar luogo all’intervento fu il re cattolico Atanagildo il quale chiese contro i suoi avversari interni l’aiuto dei Romani d’Oriente. Giustiniano inviò un corpo di spedizione che occupò le terre da Cadice a Cartagena e, all’interno, si spinse fino a Cordova nel 551.

L’imperatore morì nel 565, lasciando un Impero al colmo delle sue conquiste e del prestigio politico. Ma una buona parte della sua costruzione, elevata nel nome e secondo l’esempio di Roma, a dieci anni dalla sua morte era già vanificata e molte terre riconquistate furono presto perdute.

Oltre all’esame della realtà politico-sociale ed economica dell’Impero d’Oriente ancora dispiegata secondo i princìpi del vecchio Impero romano e sulla base di un programma di unificazione ormai poco proponibile, onde rendersi conto del grande sforzo compiuto da Giustiniano, è necessario illustrare i valori culturali insiti nella sua azione. Presso la corte, la poesia godette di grandi appoggi e conquistò traguardi di arte raffinata e profonda con Paolo Silenziario, autore di epigrammi. Sin dai tempi di Anastasio i, romano il Melode cantò le festività religiose e gli eventi della fede di Cristo con severità grandiosa e intenso lirismo. Significativa fu poi l’opera di Procopio di Cesarea il quale, al seguito di Belisario, scrisse otto libri di storia per esaltare le conquiste giustinianee e le significative opere edilizie e urbanistiche di quegli anni. Procopio fu poi autore della Storia segreta, ricca di notizie sui sovrani e piena di pettegolezzi sui trascorsi dell’imperatrice. Pure Giustiniano comunque non esce positivamente dalla prosa procopiana che lo presenta come cinico, freddo calcolatore e politicante privo di scupoli.

Anche l’architettura brillò in quel periodo con Antemio di Tralle e Isidoro di Mileto dai quali fu edificata Santa Sofia di Costantinopoli, la più grande e imponente delle chiese bizantine disseminate in Oriente e Occidente, in Palestina e a Gerusalemme, come in Italia, a Ravenna ove negli splendidi mosaici di San Vitale furono immortalati Giustiniano e Teodora. E allora, se la vicenda bizantina fu costellata di ombre e di luci e pure se l’operato di Giustiniano non fu privo di mende, si deve tener conto del suo imponente sforzo teso all’unificazione e al trasferimento del patrimonio giuridico dall’età romana alla medievale e alla moderna. Egli inoltre non lesinò sforzi e tentativi per rendere splendido il suo stato e per ristabilire quell’unità territoriale che produsse secolarmente i più grandi successi nonché l’imperitura gloria dell’Urbe e del suo grande Impero.



Profondi e assai antichi sono i momenti che condussero al divorzio fra l’Impero Bizantino e Roma e quindi alla creazione della compagine statale carolingia. A cominciare dalle dispute teologiche sull’Arianesimo, sulla natura del Cristo e sul rapporto fra Padre e Figlio, per continuare con il profondo dissidio generato dal patriarca Nestorio, anch’egli fautore della natura umana del Cristo, e poi con il Monofisismo e il Montanismo fu tutto un susseguirsi di scelte ereticali in seguito rinnegate e ritirate in occasione di concili, da Costantinopoli a Efeso, a Calcedonia, destinate tuttavia nel complesso a dividere la Chiesa romana e i suoi papi dai patriarchi costantinopolitani e dagli imperatori che li difendevano. Per esempio furono gravi nell’henotikòn di Zenone del 481 le ammissioni limitatrici dell’autorità del vescovo di Roma. Ma Giustiniano in particolare andò oltre il lecito con le costrizioni esercitate contro il pontefice Vigilio, dapprima deciso a resistere all’imperatore e poi fiaccato dalle violenze e costretto ad approvare talune parti dell’Editto dei Tre Capitoli, ponendo così le premesse della definitiva separazione tra Costantinopoli e Roma.

Dopo la scomparsa di Giustiniano tuttavia ci si rese conto che nei riguardi di Roma si era passato il segno e che le posizioni orientali erano difficilmente difendibili. Anche perché i pontefici romani cercarono, nonostante tutto, di mantenere rapporti normali con Bisanzio e non vennero meno i loro abituali segni di devozione: il 25 aprile 603 l’immagine di Foca, un imperatore di stampo rude e violento trucidato dai suoi avversari costantinopolitani, e quella della consorte Leonzia furono acclamate dal Senato e dal popolo in una sala del palazzo lateranense annessa alla sede vescovile romana denominata basilica Julia, poi per ordine di Gregorio Magno furono ricondotte nel palazzo imperiale sul Palatino, presso l’oratorio di San Cesario.

Nel 608 Bonifacio IV , per scongiurare gli effetti di una delle ricorrenti pestilenze romane, decise di trasformare il Pantheon in chiesa cristiana e ne chiese il consenso all’imperatore stesso che prontamente glielo concesse. Nell’anno successivo il grande tempio pagano, consacrato alla beata Vergine Maria e a tutti i martiri, riaprì le porte. Sempre nel 608 papa Bonifacio fece elevare nel Foro la colonna inauguratasi festosamente con una manifestazione popolare, detta di trionfo recante in cima la statua di Foca, per ringraziarlo di aver restituito all’Italia pax et libertas. Ciò non toglie che quando Foca fu abbattuto da una congiura di palazzo, la colonna romana fece la stessa fine e giacque a pezzi nel Foro, tuttavia non mancò in quelle occasioni la disponibilità di Roma e l’Impero costantinopolitano, almeno all’apparenza, non fu da meno.

Agli eccessi precedenti cercò inoltre di porre riparo Costante II (611-668) il quale, venuto a Roma in piena campagna di espansione militare araba (663) – fu l’ultimo monarca bizantino entrato nella città eterna – per lanciare un appello unitario a papa Vitaliano (657-672) onde raggiungere un comune intento contro gli infedeli, non trovò nulla di meglio da fare che saccheggiare l’Urbe di oggetti d’oro e di opere d’arte, ripartendo in breve carico di ricchezze sottratte ai legittimi proprietari, ma più isolato di quanto non fosse all’arrivo poiché al suo tardivo e insincero appello non risposero né il papa, né Franchi e Longobardi.

Si ravvivarono poi le polemiche con Roma in ragione del Monotelismo, finché l’imperatore Costante stesso decise di far condurre a Costantinopoli con la forza papa Martino i (649-653), processato, orrendamente mutilato e lasciato morire da martire in esilio nel 665 ma senza ritrattare la fede cattolico-romana. Anche in quel caso a Bisanzio si comprese di essere stati troppo intransigenti. Si aprì allora in quella stessa città il VI Concilio ecumenico con cui l’Oriente cristiano in funzione antiaraba sancì la compresenza in Cristo di due “attività” e volontà distinte, una divina e una umana, la seconda sottoposta alla prima (680-681).

Tuttavia, trascorso appena un decennio di pace, nel 682 Giustiniano II convocò il concilio Quinisestio o Trullano in cui si proclamò la superiorità del patriarca costantinopolitano anche su Roma e si assunsero canoni contrari alle usanze occidentali, quali la negazione del celibato ecclesiastico e in tal modo furono vanificati i precedenti tentativi di coinvolgimento occidentale nella situazione bizantina e viceversa.

Su questa già tesa situazione si innestò la lotta iconoclastica, inauguratasi nel 726 con l’emanazione di un decreto di Leone III l’Isaurico (717-741) inteso a proibire il culto delle immagini sacre di cui fu imposta la distruzione. La lotta iconoclastica ebbe conseguenze assai gravi di divisione fra Roma e Bisanzio, soprattutto quando con il concilio di Hieria del 753 Costantino V (741-775) – continuando la tradizione inaugurata da Costantino con cui gli imperatori convocavano i concili ai quali prendevano parte attiva e in certo modo fondamentale – proclamò il culto delle immagini contrario ai precetti della dottrina cristiana. Questi furono pertanto i precedenti che convinsero Roma ad allontanarsi dall’Impero costantinopolitano – con il 772 s’interruppe la tradizione in base alla quale le bolle pontificie erano datate con gli anni dell’Impero Bizantino – e a stringere quel patto che condusse alla nascita dell’Impero carolingio.

Ad allontanare l’Oriente da Roma contribuì tuttavia non poco anche la situazione politico-militare creatasi in Italia con la conquista longobarda in seguito alla quale, bon gré mal gré, l’Impero dovette prendere atto della perdita di una parte considerevole della penisola passata ai nuovi invasori, per dedicarsi solo alle terre rimastegli – l’Esarcato, la Pentapoli, il Ducato romano , e le province del Mezzogiorno peninsulare e insulare con un minimo di impegno finanziario ed economico – mentre si concentrò maggiormente nel contenimento del regno partico, già forte con Cosroe i e poi arricchito da un tributo pagato dai Bizantini che intesero in tal modo assicurarsi il suo allontanamento da Antiochia (561).

Il successore di Giustiniano, Giustino II (565-578), continuò a organizzare spedizioni in Oriente, al pari di Tiberio II e di Maurizio (582-602) il quale inizialmente riuscì a battere Cosroe II e a riconquistare l’Armenia. Parlando di Cosroe II , non si può fare a meno di menzionare anche il suo predecessore Cosroe i il Grande, divenuto re dei Parti nel 531, riorganizzatore del suo stato che animò una politica espansionista diretta in particolare contro l’Impero d’Oriente. Con difficoltà egli raggiunse la pace con Costantinopoli nel 562, negli ultimi anni della presenza giustinianea in seguito al pagamento di un tributo da parte bizantina.

Nel 540 egli poi conquistò Antiochia per morire al termine di fortunate campagne militari nel 572. Cosroe II , di cui sopra si è fatto cenno, fu il più fortunato dei sovrani partici. Salito al trono nel 590 venne dapprima a patti con l’imperatore Maurizio cui, come s’è detto, cedette l’Armenia. Dopo però riprese una campagna di conquiste che lo condusse sino al Bosforo, mettendo in pericolo la stessa Costantinopoli (605). Occupò quindi una parte considerevole dell’Asia Minore (608), la Siria (614) e le coste egiziane (619). Attratto in una congiura, finì disastrosamente nel 628, bloccando l’ascesa del suo regno, consentendo così un’immediata ripresa bizantina.

Eraclio poi (610-641), figlio dell’esarca di Cartagine, fu l’autore principale della rivolta contro Foca e venne quindi incoronato imperatore dal patriarca costantinopolitano. Fu lui pertanto che intraprese una guerra contro Anatolia e Armenia per poi rappacificarsi con gli Avari e a lui soprattutto si dovette a Ninive la sconfitta definitiva di Cosroe II , tra il 622 e il 628; così il sovrano di Persia che in precedenza aveva occupato pure la Palestina (613-614), con l’andar del tempo – lo si è appena detto – cadde in disgrazia, trovando la morte durante una delle tante congiure di palazzo (628) destinate a contrassegnare le vicende degli stati orientali.

In conclusione, la fine di Cosroe II assicurò una boccata d’ossigeno all’Impero, e sebbene la Persia detenesse ancora il controllo dello Yemen tolto agli Abissini nel 505 e il regno della città di Hira nell’Iraq, Bisanzio, attuando una politica diversiva, estese il suo dominio sul regno dei Sassanidi in Siria.

Tuttavia il perdurare delle guerre fu destinato a indebolire sia i Bizantini sia i Parti e fece sì che né gli uni né gli altri si rendessero conto del profilarsi di un nuovo, possente pericolo destinato a modificare sensibilmente e irreversibilmente la vita del Mediterraneo: gli Arabi che, giovandosi di un complessivo allentamento della pressione militare conseguente alla disgrazia dei Parti, avanzarono più facilmente in Asia Minore verso il cuore dell’Impero. E così deve dirsi – ma proprio ciò attesta in qual misura la storia sia capricciosa e porti spesso a risultati imprevedibili – che proprio la vittoria bizantina sui Persiani, vecchio punto programmatico di molteplici imperatori, in quel particolare momento preparò gravi disavventure all’Impero d’Oriente.

Con l’avvento degli Arabi infine ebbe termine il periodo denominato romano dell’Impero Bizantino, da allora in poi preso dalla necessità di fronteggiare le conseguenze del Jihad. Infatti le progressive conquiste musulmane ridussero man mano il peso politico dell’Impero Bizantino e diminuirono l’estensione dei suoi territori, privati di molte terre africane e medio-orientali. Anche nella penisola Balcanica, dopo la metà dell’VIII secolo il popolo bulgaro si sganciò sempre più da Costantinopoli che – lo vedremo meglio più avanti – dovette sostenere ripetuti attacchi navali e terrestri. In seguito a tale situazione pure l’amministrazione bizantina mutò sistemi passando dalle prefetture del pretorio di tipo romano alle quattro grandi logotesie o ministeri degli affari esteri, interni, militari e finanziari. Anche l’amministrazione centralizzata dei temi e gli strateghi furono posti alle dipendenze dirette dell’imperatore. Sparirono quindi le suddivisioni ispirate all’amministrazione romana di tipo occidentale. Anche l’agricoltura mutò; i grandi proprietari persero terreni e peso politico e molti latifondi andarono in rovina. I contadini liberi e gli stratioti costituirono invece la nuova ossatura dello stato. Gli imperatori poi combatterono le concentrazioni di terre in mani patriarcali ed ecclesiastiche perché esenti da tasse e quindi prive di introiti fiscali per l’Impero.

Il contrasto con Roma conobbe allora, nonostante la necessità di costituire un fronte unito contro gli infedeli, momenti di tensione generati dalla lotta iconoclastica, di cui s’è fatto cenno, nata dall’atteggiamento spirituale della cristianità orientale ma pure dal bisogno strumentale di resistere meglio alle pesanti critiche di parte araba. I musulmani infatti, rigorosamente monoteisti, erano portati a vietare qualsiasi possibilità di rappresentare Iddio, ineffabile e onnipotente, in quanto ogni sua raffigurazione sarebbe stata una forma di diminuzione della sua ubiquità e un ritorno al politeismo di stampo pagano. Di qui la loro polemica con i cristiani, con i quali in molti territori erano in concorrenza, accusati di essere adoratori di santi e di immagini sacre e quindi rei di leso monoteismo, di essere caduti preda di un politeismo strisciante e quindi di essere diventati difensori dell’idolatria. Vietare il culto delle immagini era dunque l’eccessiva risposta imperiale dettata dalla paura di un attacco dottrinale islamico che avrebbe leso la possibilità di un’ulteriore penetrazione in Oriente della religione di Cristo e dell’Impero che se ne era fatto alfiere. Inoltre la stessa iconoclastia si presentava come un mezzo valido a contrastare i successi della confessione nicena e dei pontefici che l’incarnavano.

La Chiesa di Roma invece, ispirata a un tipo diverso di spiritualità ben visibile nelle varie manifestazioni di fede – basterebbe tenere conto delle sensibili differenze fra il Monachesimo eremitico orientale e quello cenobitico occidentale – non riuscì a cogliere gli aspetti significativi di una lotta che contrappose frontalmente Roma a Bisanzio, in special modo con l’atteggiamento di Leone III l’Isaurico (717-740). Leone, siriano di nascita, fu servitore fedele di Giustiniano II (685-711) e divenne generale sotto Anastasio II (713-715) partecipando alla rivolta effettuata contro Teodosio III per contestare la deposizione di Anastasio e, giovandosi di ben condotti negoziati, salì al trono il 25 marzo del 717, affrontando per prima cosa la minacciosa avanzata degli Arabi su Costantinopoli. Respinse infatti un assedio contro la capitale fra il 717 e il 718 ed entro il 740 riprese il controllo sull’Asia Minore. Egli dunque fu più che mai sensibile al pericolo degli Arabi i quali misero a rischio la sopravvivenza dell’Impero. Leone III bloccò l’avanzata degli infedeli e trovò proprio nel suo atteggiamento volto a bandire le icone il mezzo idoneo a riassumere una supremazia ormai quasi definitivamente perduta. Di qui il suo aperto contrasto con Roma che giunse sino a rimuovere l’Illiria, la Grecia e la Sicilia dalla giurisdizione papale, adottando una decisione che nel complesso non gli ridette prestigio nei territori ormai influenzati dagli Arabi, mentre al contrario scosse la fiducia di Roma nell’Impero greco, legandola vieppiù ai Franchi, e rese convinta la Chiesa della necessità di sganciarsi da Bisanzio.

Dopo la scomparsa di Leone III , un cenno almeno merita l’Impero di Costantino V (741-775), seguito dal figlio Leone IV il quale continuò le campagne militari contro gli Arabi e mirò a garantire la successione del figlio Costantino VI,nominato coimperatore, onde resistere agli intrighi di corte animati dal fratellastro Niceforo il quale ambiva al trono. Moglie di Leone IV e reggente per il figlio Costantino VI dobbiamo poi ricordare la celebre Irene, regnante – come si è detto – dal 797 all’802 più come un basìleus che come una basìlissa. A lei si debbono iniziative importanti relative al ripristino del culto delle immagini e tuttavia fu anche autrice di atti che sono rimasti nella storia per la loro inconcepibile efferatezza. Costretta in un primo tempo a dimettersi, essa fu successivamente in grado di riprendere il potere e di sventare un secondo intrigo rivoluzionario in cui parve coinvolto il figlio Costantino. Perciò l’imperatrice, temendo di soccombere alla marea montante dell’opposizione, acconsentì a far arrestare il suddetto figlio, come pare, fatto poi abbacinare. Tale atto però finì per alienarle ogni residua simpatia e fu l’arma che rese possibile al pontefice Leone III di considerare vacante il trono imperiale perciò trasmesso a Carlo Magno.

Comunque l’iniziativa politica e religiosa dei Bizantini sviluppatasi nel corso dell’VIII secolo, destinata in prospettiva a isolare l’Impero dall’Occidente, ebbe nell’immediato qualche effetto positivo. Infatti si registrò una ripresa dell’espansione imperiale con la dinastia Macedone (867-1057), allorché i confini occidentali dell’Impero furono riportati al Danubio e verso Oriente vennero riconquistati il Libano, la Palestina, l’isola di Creta, Aleppo e la Siria. Michele III (842-867), per riprendere i contatti con l’Occidente, ma ormai troppo tardi, riaffermò la liceità del culto delle immagini e sgombrò il campo, nonostante la compresenza di due corone imperiali, dalla pericolosa divisione religiosa con Roma, riuscendo in tal modo a contenere la spinta araba verso il cuore dell’Impero.

Basilio i (867-886) denominato il Macedone fu il capostipite della dinastia che regnò in Oriente sino al 1057. Originario di una famiglia della Macedonia legata alla terra, Basilio, dotato di grande intelligenza e prontezza, si fece ampio spazio nell’ambito della corte diventando dapprima ciambellano, poi coimperatore di Michele III . Giunto così a controllare gran parte del potere legato al trono, egli riuscì a liberarsi di oppositori e di ostacoli di ogni tipo, quindi assassinò Michele III che l’aveva “creato” e sostenuto divenendo imperatore. Egli continuò a guerreggiare in Asia Minore e convinto della necessità di garantire un più grande spazio territoriale all’Impero, riconquistò Cipro ed estese la sua influenza sui Balcani.

Per tener calma Roma risolse poi di scomunicare il patriarca Fozio troppo apertamente in polemica con il pontefice romano , sostituendolo temporaneamente con Ignazio. Leone VI il Filosofo (886-912) continuò la politica del padre Basilio e compì un’opera di completamento della codificazione, ispirata alla divulgazione del corpus giustinianeo. Infatti a lui e al padre Basilio si dovette la revisione dei precedenti codici condensatasi nella pubblicazione dei cosiddetti Basilici, ossia una raccolta di sessanta volumi di leggi rivedute e finemente codificate, sulla scorta di una cultura se non paragonabile a quella di Triboniano, volta pur sempre ad assicurare una miglior diffusione e conoscenza del diritto romano non solo in Oriente e in Occidente ma in tutto il mondo allora conosciuto.

Niceforo II Foca (963-969), nobiluomo di Cappadocia, estese le sue conquiste in Cilicia e in Siria, rafforzò l’esercito e la cavalleria. Il servizio dei militari a cavallo, di tipo occidentale, favorì l’acquisto di terre per i cavalieri i quali conseguirono patrimoni agricoli sino a tre volte superiori a quelli dei precedenti stratioti. Nacque così il ceto dei prionari, piccoli feudatari destinati a riequilibrare la situazione sociale dell’Impero. Senza dubbio questo monarca godette di grande prestigio, tanto è vero che a lui si rivolse l’imperatore occidentale Ottone I, nell’intento di estendere il dominio del Sacro Romano Impero a tutto il Mezzogiorno d’Italia.

Da una parte pertanto Ottone organizzò una spedizione militare nel meridione della penisola (966-972) mentre dall’altra inviò proprio a Niceforo un’ambasceria capeggiata dal vescovo Liutprando di Cremona che avrebbe dovuto costituire le premesse alla conquista ottoniana del Sud d’Italia e al tempo stesso di una profonda, globale intesa germanica con Bisanzio. Naturalmente il piano non ebbe esito felice e Niceforo non l’accolse, ma ce ne rimane un sapido racconto fatto dal suddetto vescovo di Cremona, volto a mettere in luce le differenze fra la mentalità occidentale ottoniana e la visione orientaleggiante e, starei quasi per dire, satrapica del sovrano greco. Basilio II (976-1025) evangelizzò poi le popolazioni slave e nel 993-994 riconquistò Edessa, estendendo i confini imperiali alla Georgia e all’Armenia e represse con metodi spietati i Bulgari. Egli peraltro entrò in contatto con l’imperatore germanico Ottone II e privilegiò una politica di apertura volta a comprimere i nobili. Di qui la nascita di tensioni che costrinsero il Macedone a chiedere aiuto al principe russo Vladimiro di Kiev (978-1015), convertitosi al cristianesimo ortodosso (988) e quindi disposto a intensificare gli scambi fra Impero e Russia.

In conclusione Basilio ebbe ragione degli oppositori e stabilì un regime di tutela della terra, tale da far ritenere poco felicemente a taluni storici che anche l’Impero greco nel X secolo avesse conosciuto un tipo di feudalesimo. Bisanzio così attraversò un’età detta dell’oro e tornò a essere una grande potenza politica e territoriale anche per l’impegno di Costantino VII (908-959) che, nonostante varie traversie procurategli dal patrigno romano Lecapeno che lo detronizzò mandandolo per un certo periodo in esilio, riuscì ad assicurare una certa rinascita culturale dello stato, dotando la corte di un capace circolo di intellettuali e di cultori delle lingue e della civiltà classica. Fu anche abile amministratore come mostrò nel suo trattato De administrando imperio. Bisanzio si avvalse altresì anche dell’opera di Giovanni Zimiscè (969-976).

E sì che il punto di partenza, dopo la deposizione di Irene e dopo il trattato di pace di Michele i con Carlo Magno (812) destinato a riconoscere di fatto l’esistenza del Sacro romano Impero cui i Bizantini non si sarebbero più opposti, era stato tutt’altro che lusinghiero. Tuttavia, moderazione, astuzia, coraggio e costanza furono le doti che – a parte la crudeltà che contraddistinse le realizzazioni politiche bizantine – fecero eccellere i sovrani orientali, eredi di una grande tradizione politica, culturale e civile, i quali riuscirono soprattutto allora a essere la sentinella avanzata che difese, come s’è detto, il continente europeo dalle invasioni di pericolose orde asiatiche e barbariche.

Con questo non si può certo affermare che la compagine bizantina non avvertisse segni di stanchezza e che non presentasse sintomi di crisi. Anzitutto si profilò minaccioso l’atteggiamento dei Bulgari di cui presto diremo che divennero una vera spina nel fianco dei sovrani d’Oriente. Altro aspetto di crisi fu determinato dall’eccessiva pressione fiscale volta a opprimere spesso i contadini e i commercianti, gli artigiani e i piccoli proprietari tutti insieme costituenti una massa di manovra non di rado sfuggita di mano ai monarchi. I feudatari latifondisti, ricchi e avidi di nuovi guadagni, condussero poi – lo si è accennato – una lotta sorda e incessante contro gli imperatori che ne ebbero timore. Ciononostante Bisanzio mantenne almeno in parte la sua forza e tenne a bada Bulgari e Armeni, Mesopotamici, Russi e Arabi.



Avremo modo più avanti di parlare dei contrasti fra lo zar Boris di Bulgaria e Bisanzio. Per ora basterà tener conto che l’Impero d’Oriente riuscì ad assicurarsi il controllo politico e militare sulla terra bulgara. Parleremo poi delle vittorie imperiali che sconfissero quella fiera popolazione pronta a tutto pur di respingere il dominio del patriarcato costantinopolitano sulla propria Chiesa mantenuta autonoma da re Boris che, non essendo in grado di reggere da solo l’urto di una complicata controversia religiosa, entrò presto in rapporti con il papa ricevendone il pronto appoggio. Allora il bizantino Michele III , attuando una serie di ritorsioni antiromane, fece occupare il seggio patriarcale costantinopolitano da Fozio – dianzi lo abbiamo fatto presente, ma qui è il caso di fare ulteriori precisazioni – annullando la nomina di Ignazio, elemento ben visto da papa Niccolò I .

Si inaugurò quindi un aspro scambio di invettive fra le due sedi principali latina e greca, sino a che nell’867 Fozio, appellandosi alla cosiddetta controversia del Filioque, relativa alla processione dello Spirito Santo dal Padre e dal Figlio, voluta da Roma contro un’interpretazione non letterale del Simbolo, approvato al concilio di Nicea che professava lo Spirito Santo come procedente soltanto dal Padre, riunì un concilio in Costantinopoli e fece scomunicare Niccolò I (869-870). Il concilio decise ancora la sottomissione della Chiesa bulgara all’autorità bizantina.

Tuttavia per non giungere a una definitiva rottura con Roma l’Impero, prima che la polemica fra le due Chiese divenisse irreversibile, decise di reinsediare il patriarca Ignazio e quindi di deporre Fozio, tornato sul seggio patriarcale solo quando fu eletto imperatore Leone VI il Saggio (886-912) di cui era stato precettore, avviando un’opera di cristianizzazione degli Slavi, dalla Serbia alla Macedonia e soprattutto alla Russia. Con Leone VI il basìleus divenne autentico interprete principale della vicenda religiosa ed espresse una forma di onnipotenza dell’autorità statale che rese stabile l’impero, allontanando immediati motivi di crisi.

Il contrasto con Roma però proruppe con maggior virulenza nel secolo XI . Papa Leone IX (1049-1054) infatti, il protagonista dell’incontro-scontro con i Normanni, nel concilio di Reims del 1049 rivendicò con forza il primato morale e politico della sede pontificia romana all’interno della Chiesa universale. Michele Cerulario, patriarca costantinopolitano, favorito dall’imperatore Costantino Monomaco (1042-1055) fu scomunicato nel 1054 dal legato pontificio Umberto di Silvacandida per il suo atteggiamento anti romano . Michele infatti, fiero oppositore della Romana Ecclesia, fece chiudere le chiese latine dell’Impero, in quanto in esse nel corso della celebrazione eucaristica si faceva uso contro ogni consuetudine bizantina di pane lievitato. V ’era poi sempre in atto la delicata disputa sulla processione dello Spirito Santo dal Padre e dal Figlio, pervicacemente combattuta in quegli anni da Bisanzio sulla base di un trattato del monaco Niceta Stetato.

L’imperatore Costantino X Ducas (1059-1067), non all’altezza della crisi che sconvolse Costantinopoli battuta dagli Ungari, Peceneghi, Uzi, Cumani e Turchi Selgiuchidi, cercò allora di evitare la rottura completa con Roma, avviando nuove trattative. La Chiesa tuttavia scelse come plenipotenziario il personaggio più intransigente di cui disponesse, il cardinale Umberto di Silvacandida. Così, nonostante i tentativi conciliatori, Umberto e Federico di Lorena, con altri legati che accompagnarono il fiero porporato nella complessa trattativa, il 15 luglio 1054 deposero sull’altare della chiesa di Santa Sofia a Costantinopoli la bolla di scomunica del Cerulario che, a sua volta, rinnovò un atto di pari interdetto nei riguardi del vescovo di Roma e dei suoi ambasciatori.

Si giunse pertanto allo scisma di cui però nel mondo cristiano non si avvertirono nell’immediato tutte le future, pericolose conseguenze per l’unità della Chiesa. Infatti i ricorrenti motivi di conflitto fra Roma e Bisanzio lasciavano ipotizzare, al termine del contrasto, il ritorno all’unità. Invece l’orientamento assolutistico del papato romano dette buon gioco al clero costantinopolitano e ai teologi orientali per forzare la mano agli imperatori i quali sostennero la tesi che ad allontanarsi dall’ortodossia era stata sin dall’inizio la Chiesa di Roma. Anzi – lo ribadirono i sovrani indottivi dai patriarchi – erano stati i pontefici a caricare di significati nuovi e troppo assolutistici il primato romano , negando progressivamente sempre più la realtà ecclesiastica affermatasi in età tardoantica; infatti i primi concili ecumenici, predisposti dagli imperatori e soprattutto quello niceno del 325, cui il pontefice di Roma continuamente faceva appello, avevano voluto articolare la vita delle comunità cristiane attorno a 5 patriarcati posti praticamente sullo stesso piano: Gerusalemme, Alessandria, Antiochia, Costantinopoli e Roma. I papi invece avevano profondamente modificato questa situazione per sostituirla con un’organizzazione di tipo gerarchizzato, culminante nella figura e nella persona del vescovo di Roma come vicario di Cristo, inteso come unico e indiscusso successore di Pietro. Così dopo un iniziale periodo interlocutorio le strade della città dei pontefici e di Costantinopoli diversero e Roma – così conclusero imperatori e patriarchi – languì nell’eresia, mentre la capitale bizantina continuò a crescere sia dal punto di vista ecclesiologico sia da quello politico, organizzativo e culturale.

Gli imperatori dunque perseverarono nell’evidenziare come Costantinopoli, giunta alla metà del secolo XI , fosse la metropoli marittima più grande e più importante dell’intero Mediterraneo, nota in tutto il mondo, oltre che per il suo primato politico, per la produzione di stoffe e di sete. Altre città vennero poi esaltate dalla pubblicistica bizantina fra le più popolose ed economicamente significative dell’Oriente, ovvero Tessalonica, Corinto, Trebisonda, Efeso. Bisanzio, per le sue incommensurabili ricchezze naturali e per il fascino della sua cultura, avrebbe costituito una sorta di miraggio da conseguire e che tutti – alleati e avversari – temevano.

La grande capitale, popolata oltre che da Bizantini, da Bulgari, Russi e Slavi, divenne pertanto sede di un’intensa attività artistica e culturale, promossa dagli stessi imperatori fra i quali primeggiò il già menzionato Leone il Sapiente, noto per le sue propensioni filosofiche e teologiche e soprattutto per la sua indubbia competenza giuridica. Nella cultura teologica emersero invece il patriarca Fozio, avversario di Roma ma fine lettore e interprete di testi patristici bizantini, e Michele Psello, al quale si dovettero, in uno spirito sempre polemico nei riguardi del romano pontefice, la rinascita delle vecchie scuole costantinopolitane nonché la diffusione del pensiero teologico orientale.



La rinascita bizantina di cui s’è detto si arrestò tuttavia di fronte al profilarsi di nuovi pericoli che segnarono l’inizio del definitivo declino imperiale. Anzitutto si registrò un momento di crisi clamorosa quando lo zar Simeone di Bulgaria, figlio di Boris – ne parleremo più avanti – (893-927), alla morte di Leone VI il Filosofo portò le sue truppe sin sotto le mura di Costantinopoli, onde ottenere in una sorta di delirio di onnipotenza la corona imperiale della nuova Roma. Poi però, come spesso accadde, l’assedio fu tolto e Costantinopoli che pareva presso a cadere, si riprese.

Tuttavia, la fine della dinastia macedone nel 1056 originò cinquant’anni di lotte per la successione e in quel periodo Bisanzio s’indebolì soprattutto per i perduranti dissensi interni. Inoltre alle frontiere orientali s’accrebbe la tensione esercitata dai Turchi Selgiuchidi provenienti dal Turkestan e riusciti a impadronirsi persino di Baghdad. Di qui i vincitori si lanciarono in una campagna offensiva contro i califfi Fatimidi, conquistarono Gerusalemme (1071) e crearono una situazione d’intolleranza da cui nacque in parte l’idea di crociata. Nell’agosto del 1071 i Selgiuchidi poi, guidati da Arslan, si scontrarono con l’esercito dell’imperatore romano IV Diogene.

Quest’ultimo all’inizio aveva sferrato un attacco contro i nemici, conquistando la fortezza di Manzikert, ma Arslan, volto al contrattacco, spazzò via da quel punto strategico le truppe del basìleus costrette contro la loro consuetudine a combattere anche di notte. In seguito a questa sconfitta l’Impero d’Oriente conobbe allora una serie di traversie e di disfatte sino a che il trono non passò alla dinastia dei Comneni con Alessio i (1081-1118) il quale assunse stabilmente il potere in nome della sua casata nel momento in cui in Oriente e in Occidente, nei Balcani come nel Mezzogiorno d’Italia – a Bari per esempio – dalla Croazia al Montenegro, divamparono moti di rivolta antibizantina.

Alessio i assunse la corona al tempo della i crociata. Nipote di Isacco i, fu un capo militare destinato a riscuotere ampi successi mediante l’aiuto dei militari e della famiglia Ducas cui fu imparentato in seguito alle sue nozze con l’imperatrice Irene. Così fu incoronato il 4 aprile 1081 e con il sostegno di varie potenze fra le quali si distinse Venezia (la città passò dalla neutralità all’alleanza con Alessio che garantì al centro lagunare quella Bolla d’oro – 1082 – in seguito alla quale cominciò a manifestarsi più apertamente la libertas veneziana difesa secolarmente dai dogi sino al trattato di Campoformio del 1797), dette inizio a una serie di fortunate campagne militari contro i Normanni, guidati da Roberto il Guiscardo (1081- 1082), e poi contro i Peceneghi e i Turchi Selgiuchidi.

Ripetute richieste d’aiuto egli rivolse poi all’Occidente e al pontefice per affrettare un intervento armato dei Latini in Terra Santa. Tuttavia quando cominciò la crociata l’Impero sentì il contraccolpo della discesa dei crucesignati i quali, al loro passaggio, sconvolsero terre e città e fecero accrescere le pressioni musulmane contro Bisanzio. Comunque, l’acquisto dell’Anatolia, frutto di lunghe trattative tra l’imperatore e i cristiani occidentali, in particolare con Goffredo di Buglione, difensore del Santo Sepolcro, fu un giusto premio alla politica di Alessio, volta alla salvezza della cristianità e a un’unità provvidenziale, seppure strumentale, con le forze cristiane occidentali.

Manuele I Comneno (1122-1180) a sua volta tentò con tutte le sue forze di restaurare la grandezza dell’Impero orientale. Egli si giovò ancora dell’alleanza con i Veneziani, tolse Corfù ai Normanni ed ebbe il riconoscimento della potenza bizantina da parte degli Stati crociati, di Antiochia e Gerusalemme e quindi fu in grado di riconquistare la Croazia, la Dalmazia e la Bosnia. Egli tentò tuttavia di stringere un accordo con l’Impero staufico, ma Federico Barbarossa, attento e prudente agli sviluppi della politica italiana dopo la battaglia di Legnano del 1176 e la pace di Costanza del 1183, non ebbe fiducia nella lealtà bizantina e preferì allearsi con Alessandro III .

Il risultato fu così negativo per il monarca bizantino che, dopo il 1156, perse progressivamente prestigio sino a che un esercito di Veneziani e Normanni si unì contro di lui in Puglia. Manuele dovette poi affrontare anche i Turchi Selgiuchidi mentre gli furono attribuite le cause dell’insuccesso della II crociata, scaturito dal suo scarso impegno antiturco. Nel 1176 infine – un anno infausto per l’Impero del Barbarossa sconfitto a Legnano e per quello d’Oriente battuto dai Turchi a Miriocefalon – perse qualsiasi speranza di concrete affermazioni in Asia Minore.

Anni ancor peggiori furono quelli di Alessio II Comneno (1180-1183), andato dodicenne al trono sotto la reggenza di Maria di Antiochia e poi invischiato nella rivolta di palazzo animata perfidamente in suo nome da Andronico Comneno il quale, con la firma del giovinetto, uccise la reggente Maria e, infine, per liberarsi dell’inesperto sovrano, lo fece assassinare gettandolo in mare.

Debole e inetto fu poi Alessio III l’Angelo (1195-1211) logoratosi inutilmente in una lunga guerra contro la Bulgaria e quindi incapace di fronteggiare lo sbarco delle truppe della IV crociata a Costantinopoli, guidate da Alessio IV nel luglio del 1203, nel nome di Isacco III . Alessio fu costretto a fuggire in cerca di improbabili alleati antioccidentali. Trovò infine l’aiuto del sovrano di Iconio che lo impegnò in una guerra che inizialmente lo allontanò ancor di più dal suo trono. Così morì in esilio a Nicea.

Con la IV crociata poi i milites Christi, sotto la guida di Enrico Dandolo, furono portati a Costantinopoli ritenuta prima tappa fondamentale e garanzia dei futuri successi dei crociati impegnati nella conquista della Terrasanta, con il precipuo proposito di rimettere sul trono l’imperatore Isacco II l’Angelo, gradito ai Veneziani, il quale era stato in precedenza spodestato dall’ormai fuggiasco fratello, Alessio III .

In seguito però i vincitori allontanarono dal trono la famiglia che lo deteneva legittimamente e fondarono l’Impero latino d’Oriente, un propugnacolo cristiano orientato contro gli infedeli, il cui scettro fu affidato a Baldovino di Fiandra, eletto imperatore (1204). Una spedizione organizzata contro i Musulmani si tradusse quindi in un conflitto esiziale per Bisanzio.



Con il nuovo Impero latino d’Oriente Venezia raggiunse un’immensa potenza estesa dall’Adriatico al mar di Marmara e nello stesso tempo ebbero inizio le trattative per unire la Chiesa latina alla greca. La fine della IV crociata, detta anche dei Veneziani, mise in luce pertanto la grave crisi dell’Impero Bizantino, pressato dai Turchi Selgiuchidi, dai Normanni, dalle popolazioni balcaniche, segnatamente dai Bulgari e infine anche da Venezia che lo batté. Una parte dei possedimenti imperiali, specialmente insulari, passò alla Serenissima ma non poche terre restarono bizantine. Nei Balcani e nell’Anatolia infatti rimasero legati a Bisanzio il Despotato di Epiro, l’Impero di Nicea e l’Impero di Trebisonda e proprio queste furono le basi della riscossa greca realizzatasi nella seconda metà del XIII secolo.

Sin dalle origini infatti l’Impero latino si rivelò un organismo politico fragile in particolare per i sentimenti ostili della popolazione contro gli occidentali mal visti al pari di Roma. Soprattutto Costantinopoli rimase legata alla religione ortodossa e fece naufragare le speranze di papa Innocenzo III e il suo impegno volto al raggiungimento di una concreta unificazione delle due Chiese. Difatti il nuovo patriarca costantinopolitano, il veneziano Tommaso Morosini, cattolico di rito niceno, non fu in grado di esercitare alcun serio influsso né sui fedeli né, tanto meno, sul clero regolare e secolare bizantino. Agli imperatori latini poi mancò il controllo territoriale delle zone sottoposte alla dominazione bizantina che, accanto al nuovo Impero, costituirono una pletora di staterelli governati da esponenti della vecchia aristocrazia imperiale e quindi malfidati e pronti a tradire Venezia.

Lo sviluppo di una più ordinata politica interna fu poi vanificato dalle trame antiveneziane animate da Serbi e Bulgari, tradizionali nemici dell’Impero, i quali nella precarietà della nuova situazione scorsero un’occasione più unica che rara di cui si servirono per ritagliarsi un potere politico e territoriale più esteso e profondo. Ulteriori complicanze scaturirono poi dall’atteggiamento dei Pisani e dei Genovesi determinati a scardinare in ogni modo la posizione di supremazia marittima mediterranea acquistata dai Veneziani al termine della IV crociata dall’Occidente del Mediterraneo sino al Levante, al Mar Nero e allo stesso Mar d’Azov.

L’occasione di rottura instancabilmente ricercata si presentò nel 1261, allorché Genova strinse un patto antiveneziano con Michele VIII Paleologo. Michele, fondatore della dinastia dei Paleologi deputata al governo imperiale sino alla caduta di Costantinopoli in mano ai Turchi nel 1453, nacque a Nicea (1222), il più prestigioso degli Stati sottrattisi al potere imperiale dei Latini con Teodoro i Lascaris (1206-1222), poi con il genero Giovanni Vatatzes (1222-1254), amico di Federico II di cui quest’ultimo si servì per isolare meglio Baldovino mediante l’occupazione di Tessalonica e del despotato d’Epiro. Nel 1258 Michele fu nominato reggente di Giovanni, figlio dell’imperatore Teodoro II Lascaris. L’anno seguente, con metodi consueti alla torbida vita imperiale d’Oriente, Michele accecò il suo erede e fu incoronato imperatore di Nicea. In base all’accordo testè menzionato con i Genovesi, detto trattato di Ninfeo, un vero colpo di mano contro Venezia, la repubblica ligure si garantì la supremazia commerciale nel mar Nero mentre alla Serenissima rimasero solo i privilegi conquistati alla fine della IV crociata. L’impresa fu più facile del previsto e sempre nel 1261 il Paleologo riconquistò Costantinopoli e fu proclamato imperatore. Venne abbattuto l’Impero latino e nonostante la rovina economica e le minacce turche, il nuovo sovrano cacciò dal trono Baldovino di Fiandra, ultimo esponente dei sovrani occidentali il quale cercò poi in vari modi di riconquistare il trono senza riuscirvi.

Anche dopo la perdita dell’appoggio del trono costantinopolitano i Veneziani rimasero pur sempre una grande potenza, infatti tennero sotto il loro controllo un certo numero di importanti basi strategiche bizantine: Durazzo, Modone, Corona nel Peloponneso e inoltre l’Eubea, Creta e Gallipoli sui Dardanelli. Comunque verso la fine del XIII secolo il primato politico sul Mediterraneo orientale passò alla repubblica genovese di San Giorgio che in pratica detenne quasi gli stessi poteri in precedenza goduti da Venezia.

In questa complessa situazione ricca di tensioni e di mutamenti improvvisi di alleanze, Genova riuscì a costruirsi un vero Impero coloniale il cui centro fu a Focea e nell’Egeo ed esportò stoffe, tinture e allume persino in Russia ove ebbe libero accesso attraverso il mar Nero. In seguito a una serie di assalti e di campagne militari la città ligure raggiunse anche il primato su Pisa, sconfitta alla Meloria (1284), ove fu distrutta la flotta pisana dai Genovesi guidati da Benedetto Zaccaria.

Eliminata Pisa, il contrasto si restrinse a Genova e Venezia che si combatterono ripetutamente sino alla fine del secolo e quest’ultima, nell’intento di domare la repubblica ligure, non lesinò colpi e agguati contro il rinato Impero d’Oriente. Michele VIII allora, bisognoso di sostegni antiveneziani e anche contro Carlo I d’Angiò il quale perseguiva una politica di conquiste territoriali in terra balcanica contro Bisanzio, si rappacificò con la Chiesa di Roma e segnatamente con il pontefice Gregorio X (1271-1276), promettendo il suo fattivo impegno per l’unificazione della Chiesa greca alla latina. L’accordo fu praticamente siglato nel 1274 durante il II Concilio di Lione convocato da papa Gregorio, concilio al quale parteciparono gli ambasciatori imperiali che solennemente dichiararono superati i precedenti contrasti teologici e, in una grandiosa cerimonia celebrata il 24 giugno 1274, cantarono con il papa e il clero latino la messa ripetendo tre volte nel Credo la formula del filioque secondo il rito niceno in precedenza secolarmente respinto.

L’elezione di papa Martino IV (1281), un francese amico di Carlo I d’Angiò, annullò ogni possibilità futura di sviluppare l’iniziale accordo romano costantinopolitano. Michele VIII allora trovò nuovi alleati in Pietro III d’Aragona e nei Siciliani, cosa che favorì la guerra del Vespro cominciata in Sicilia nel 1282 e colpì la politica angioina in Italia e nel Levante sin dai tempi di re Manfredi, figlio naturale di Federico II di Svevia, esplicatasi in zona epirotodurazzesca, ma salvò Costantinopoli dalla conquista. Michele pertanto si impegnò nella ricostruzione di un Impero che rimase praticamente in vita ancora per due secoli.

Il rinnovato stato dei Paleologi fu tuttavia territorialmente angusto e privo di effettivi poteri, quindi la sua fu una ripresa effimera soprattutto perché sino alla fine del XIII secolo continuarono a restare in vita piccoli stati governati da signori francesi fin dal tempo delle crociate, i quali si proclamarono vassalli dei Paleologi ma perseverarono in pratica in una politica del tutto autonoma a volte al servizio di Venezia, a volte di Genova. Inoltre Serbi, Bulgari e Turchi continuarono a esercitare pressioni con i loro eserciti sulle frontiere orientali e del nord, opprimendo politicamente e militarmente per tutto il secolo soprattutto Baldovino II di Fiandra, poi Michele VIII e Andronico II (1282-1328).

Andronico II in particolare, figlio di Michele VIII , non ereditò il coraggio e l’iniziativa paterna e preferì lo studio della teologia e della filosofia all’uso delle armi, generando quindi il declino degli affari bizantini interni ed esterni. Ridusse così sensibilmente le forze armate, indebolì le difese e sostituì in gran parte la flotta imperiale con l’uso di imbarcazioni mercenarie di esiguo valore e destinate a soccombere di fronte alla organizzata marineria veneziana. Se scarsi successi militari arrisero alle sue imprese, migliore impatto ebbe la restaurazione religiosa e del monachesimo orientale. Ma tale aspetto unito a quello della rinascita delle arti e della cultura nulla poté contro le mire dei Turchi Ottomani in Anatolia o dei Serbi nei Balcani. Anche la nomina a coimperatore del nipote Andronico III nel 1316 e poi l’abdicazione del 1328, seguita dal suo ingresso in monastero ove rimase sino alla morte nel 1332, non produssero effetti positivi né in politica interna né tanto meno in quella estera dei Bizantini.

Nel cuore dell’Impero anzi si profilò sempre più chiara la divisione fra chi invocava un’unione più stretta con Roma e i regni occidentali onde fugare la minaccia turca, la serba e la bulgara e chi invece sperava vanamente in un’autonoma riscossa bizantina. V ’era infine chi, sposando una posizione oltranzista, sognava un’invasione turca, l’unica capace di spegnere qualsiasi inframmettenza romana nelle vicende costantinopolitane e levantine.

Ma alla minaccia turca aggravatasi nel corso del tempo e divenuta sempre più netta, come vedremo nel XIV secolo, e agli ulteriori pericoli provenienti dai Balcani, si deve aggiungere nel XIII secolo l’altrettanto pesante rischio rappresentato dall’Impero mongolo che si pensò potesse travolgere già dalla prima metà del Duecento, con un’inarrestabile avanzata, popoli e città. Sin dal 1223 i Mongoli di Gengis Khan spazzarono via Peceneghi e Cumani congiunti, battuti nella battaglia di Kalka, a nord del mar d’Azov. Con il 1237-1241 poi, il figlio di Gengis, Ogodai, conquistò Russia, Polonia e Ungheria e fra il 1251 e il 1265 l’offensiva tatarica fu rivolta contro Iran e Iraq, nel 1258 fu occupata Baghdad e dopo caddero la Persia e l’A- natolia e poi l’Armenia, la Mesopotamia, la Siria e l’Egitto. L’Impero Bizantino ai tempi del Khan Kubilai (1260-1290) fu dunque circondato dalla potenza tatarica cosa che, da una parte, come si è dianzi accennato, rese meno pressante nell’immediato la pressione ottomana, e dall’altra contribuì a una progressiva erosione destinata a minare le basi di quel che restava del secolare Impero nato da Costantino agli inizi del IV secolo.

Kubilai infatti, denominato soprattutto in Oriente ma pure in Occidente il Gran Khan, ereditò l’Impero mongolo dal 1259 al 1294 e fu una figura storica di eccezionale spessore, come pose in evidenza anche Marco Polo che, nel Milione, contribuì a conservarne e tramandarne la fama. Nipote del grande Gengis, egli sconfisse la dinastia cinese Sung, accorpando tutta la Cina sotto il suo controllo e rendendo difficile lo sviluppo e, al limite, la sopravvivenza di Bisanzio, che da un momento all’altro avrebbe potuto essere direttamente investita dai Mongoli. Tuttavia il potente Impero dei Khan e gli Stati da esso derivati furono caratterizzati dall’incapacità di trasformare rapide conquiste e immani prodezze militari in governi di stabile e lunga durata. Quindi alla fine prevalse il loro istinto nomadico e le loro grandi capacità militari risultarono prive di durevoli conseguenze.

Così agli inizi del Trecento ogni serio rischio di segno tatarico poté considerarsi superato e tuttavia, tramontato l’Impero latino d’Oriente, gli imperatori incontrarono serie difficoltà e continui ostacoli rappresentati dai Turchi Ottomani che, all’indomani dell’exploit mongolico, ripresero con la consueta forza e determinazione la loro politica aggressiva nei riguardi di Costantinopoli, politica le cui conseguenze furono rese più gravi dagli incessanti conflitti nel Mediterraneo fra Genova e Venezia che, in perenne lotta fra loro, contribuirono a rendere la situazione politica del Levante precaria e ingovernabile.

In tali condizioni la pressione turca si fece particolarmente forte alle frontiere meridionali confinanti con l’Oriente asiatico, mentre nei mari circostanti l’Impero, nell’Egeo, nel Bosforo e nel Mar Nero, il già ricordato coacervo di piccole potenze e di città si affiancò in rapporti di volta in volta amichevoli e conflittuali con Bisanzio, in accordo o meno con Venezia e con Genova, ma sempre teso a rendere quel mare poco difeso e praticamente alla merc´e dei Turchi e della loro flotta: il risultato fu un continuo aggravarsi della crisi bizantina, nel corso del Trecento divenuta ingestibile.

In questa situazione confusa e ingovernabile un elemento rivelatosi in prospettiva negativo per i Bizantini riuscì a garantire la sopravvivenza di quella compagine nel Trecento, così come nel secolo precedente l’esplosione mongolica aveva tenuto temporaneamente a bada lo slancio offensivo degli Ottomani. E anzi si deve ancora una volta ricordare che fu una caratteristica peculiare dell’Impero la sua capacità di avvalersi di volta in volta di motivi contingenti che ne consentirono la salvezza, ponendolo in prospettiva in una situazione forse pur più grave e insostenibile ma consentendogli nell’immediato di mantenere in vita uno stato che con la sua presenza contribuì a preservare l’Occidente cristiano da più gravi pericoli.

Tale elemento fu il martellante e ripetuto attacco dei Turchi contro le potenze balcaniche, l’Ungheria, la Bulgaria, la Serbia. Questo fenomeno concorse infatti in prosieguo di tempo a isolare Bisanzio da qualsiasi possibile difesa e la circondò da ogni lato di potenze nemiche islamiche, così come un secolo prima i Tatari avevano praticamente avvolto l’Impero con la loro manovra a tenaglia. La differenza però stette nel fatto che i Mongoli – lo si è testé ricordato – non furono capaci di tradurre il loro sforzo politico militare in un risultato concreto, mentre i Turchi lentamente ma implacabilmente e senza possibilità di ritorno continuarono a procedere verso il cuore dell’Impero greco. Nell’immediato però le campagne balcaniche distrassero i pericolosi Ottomani da Costantinopoli che rimase nonostante tutto un centro culturale e di grandi commerci e riuscì ancora a dar vita a una decorosa politica di contenimento della Mezzaluna, destinata solo cento anni più tardi a dilagare in Asia Minore e in Europa con una prevedibile irruenza.

Intanto l’Impero domandò quando gli fu possibile aiuti all’Occidente, agli Angioini, agli Ungheresi soprattutto, allorché la minaccia nemica sembrò farsi più grave. E ciò accadde nel 1301 quando si formò il primo consistente nucleo dello stato turco. Erano gli anni del sultano Othman i (1258-1326) da cui il nome di Ottomano, vassallo dei Turchi Selgiuchidi divenuto emiro della parte nord-occidentale dell’Anatolia. Egli poi consolidò la sua posizione combattendo i Bizantini con un impeto ripetutosi anche quando gli successe il figlio Orchan (fino al 1360). Così nacque lo stato musulmano di Brusa estesosi con il tempo dal Mar di Marmara alla penisola balcanica.

In questa situazione di costante logoramento si trovò allora Giovanni V Cantacuzeno (1341-1391) il cui Impero si snodò nel corso di un perenne conflitto con i Turchi Ottomani. Figlio di Andronico III (1328-1341), il quale da giovane si era distinto per la sua natura al tempo stesso frivola e violenta e che una volta sul trono non demeritò, data anche la complessità dei problemi con cui fu costretto a misurarsi, Giovanni V si vide costretto a chiedere ripetutamente aiuto agli occidentali, cui essi non dettero gran rilievo.

Spesso accadde infatti nel Trecento e nel secolo successivo che i cristiani occidentali sottovalutassero la gravità della situazione imperiale che avrebbe prima o poi potuto ripercuotersi sulle loro terre. Del resto constateremo più avanti che neppure le notizie della caduta di Costantinopoli in mano a Maometto II mutarono l’atteggiamento superficiale e poco fattivo del pontefice romano di fronte all’imperversare dei Turchi.

Ma tant’è; così nel 1366 Giovanni, dato il deteriorarsi della situazione – nel 1362, attraverso le stretto dei Dardanelli gli Ottomani avevano conquistato Adrianopoli, importante posizione strategica sottratta ai Greci –, prese la decisione di scegliere un interlocutore prestigioso e di solito abituato a reagire di fronte al pericolo turco. Si trattò, come è facile intendere, del re Luigi il Grande di Ungheria, che però in questo caso si mostrò poco risoluto di fronte a minacce reali e tutto sommato destinate a ripercuotersi presto o tardi anche sul regno magiaro.

Passarono così ancora alcuni anni e nel 1369 Giovanni V Cantacuzeno si rivolse al papa Urbano V , mentre la sede pontificia si trovava ancora ultra montes ad Avignone. Sappiamo bene però come la distanza da Roma e dal Mediterraneo avesse reso i pontefici ancora meno attenti al problema della pressione turca su Bisanzio e, in prospettiva, sugli occidentali: era proprio questo uno dei motivi delle pressanti richieste di Caterina da Siena attenta a rinnovare di tempo in tempo l’esortazione volta a riportare la sede del pontificato a Roma donde sarebbe stato più agevole per il papa intervenire sui drammatici esiti di un conflitto inevitabile fra i Turchi e Bisanzio.

Tuttavia se Roma anche in tempi successivi, nel Quattrocento, fu sorda alle pressanti suppliche di aiuto costantinopolitane, ci si può fare facilmente un’idea del gelo con cui furono accolti gli accorati appelli di Giovanni V che nel 1371 con il suo esercito venne battuto dagli Ottomani alla Marica.

Nel 1389 poi fu la volta della prima sconfitta di Kossovo, la famosa battaglia combattuta fra l’esercito di Murad i e i Serbi del principe Lazzaro, terminata con la rotta dei contingenti serbi, albanesi, valacchi e bosniaci concentratisi nella località oggi denominata di Kosovo Polje. E dire che all’inizio, come è noto, la situazione sembrava destinata a evolvere favorevolmente per gli occidentali. Infatti, prima della battaglia, Murad i fu proditoriamente ucciso da un serbo disertore. Tuttavia il nuovo sultano Bajazet i (1389-1403), figlio di Murad, seppe condurre i suoi al trionfo con la sconfitta serba, la cattura e l’uccisione di Lazzaro. I risultati della vittoria kossovara furono enormi; infatti a quel punto le terre bizantine erano quasi completamente circondate e la fine dell’Impero fu solo questione di tempo.

Con ciò può dirsi insomma che con gli ultimi anni del XIV secolo l’Impero fu posto alla merc´e dei Turchi. In questo panorama sconsolato brillò tuttavia l’azione piuttosto decisa di Manuele II Paleologo (1391-1425), il quale riuscì a conservare saldamente il potere e a cercare aiuti esterni, nonostante fosse costretto a fronteggiare, e non è poco, i ripetuti colpi di mano da parte del fratello che gli insidiava la corona (il clima di continua, serpeggiante rivolta, i colpi di stato, le barbare uccisioni tra fratelli aspiranti al trono, i rancori e il tradimento elevati a sistema di governo mettono in evidenza come presso la stessa casa imperiale si fosse tutto sommato scarsamente coscienti della gravità dei pericoli esterni all’Impero e della necessità urgente di serrare i ranghi per trovare un motivo di difficile riscatto in uno slancio unitario). La tattica di Manuele fu diversa e nuova rispetto a quella dei predecessori, cosa che mise in evidenza una non comune larghezza di vedute e una modernità insospettabile da parte bizantina nell’approccio delle questioni diplomatiche. Infatti nell’intento di rimuovere la superficialità delle potenze cristiane poco interessate alla prossima definitiva affermazione della Mezzaluna nel Mediterraneo, egli compì una serie di viaggi con i quali in prima persona descrisse la condizione dell’Impero e dei cristiani levantini ormai preda degli infedeli. Così si recò a Roma, Milano, Londra e Parigi, le più importanti sedi politiche europee dove pronunciò discorsi inequivocabili e avanzò altrettanto precise richieste di aiuti militari. Ma ancora una volta l’Occidente non si rese conto della drammaticità della situazione.

Roma era in preda alle conseguenze del grande scisma, e cercava di fronteggiare il papato avignonese e quello pisano; Londra e Parigi stavano combattendo fra loro la lunga e sanguinosa guerra dei Cento anni. Quindi i capi di stato religiosi e laici si limitarono a promesse generiche e ad ancor più generiche buone parole avvalorando – una volta fra le tante – con il loro atteggiamento la triste affermazione fatta da Federico II circa centocinquant’anni prima, allorché, all’appressarsi del i concilio di Lione che lo condannò definitivamente, aveva affermato sconsolato che non riusciva a darsi pace per il fatto che gli occidentali, per primo il papa, invece di far fronte comune contro il pericolo asiatico rappresentato da Gengis Khan, si incontrassero a concilio per distruggere un sovrano cattolico come lui!

Comunque, benché isolato, Manuele non si perse d’animo e cercò di contenere l’avanzata nemica e poi riuscì a concludere un trattato di pace con i Turchi durato dal 1403 al 1421, in parte conseguenza di un’altra sconfitta bizantina. Infatti l’esercito di Bajazet i, il vincitore di Kossovo, assediò addirittura Costantinopoli nel 1394 e l’assedio durò per due anni. Nel 1396 poi i cristiani e il loro esercito capeggiato dal re Sigismondo di Ungheria furono sconfitti a Nicopoli. La “seconda Roma” pertanto si salvò solo per la forza d’animo dell’imperatore che seppe chiedere un periodo dilatorio al Turco, il quale comprese perfettamente che concedere tempo a Costantinopoli non significava che i Bizantini si sarebbero armati meglio e avrebbero trovato la forza di ricacciare il nemico, ma sarebbe stato un escamotage che avrebbe contribuito esclusivamente ad aumentare la crisi avvolgente del vecchio Impero.

Ma a salvare sia pur temporaneamente la città del Bosforo si profilò ancora una volta un diversivo, drammatico e fulminante, di cui Bisanzio seppe, secondo il solito, servirsi a breve ma non a lungo termine: la minaccia di Tamerlano.



Mentre nel XIII secolo e nella prima metà del XIV la pressione mongola, che aveva creato la famosa Orda d’oro, dominò in modo quasi incontrastato oltre alle regioni asiatiche e mediorientali l’Est europeo, giungendo sino al Volga, minacciando Mosca e Kiev, l’Ucraina, la Polonia, l’Ungheria e la Bulgaria, sul finire del Trecento si fondarono poteri politici locali in grado di contrapporsi al pericolo mongolico. Nell’ultimo decennio del secolo però si profilò una nuova grave minaccia: l’invasione dell’esercito mongolo di Tamerlano, sovrano vissuto fra il 1336 circa e il 1405.

Figlio di un capo mongolo originario dell’antica città carovaniera di Samarcanda ove meglio si realizzò la fusione etnica fra Mongoli e Turchi, dotato di eccezionali qualità militari e politico-diplomatiche, egli partecipò giovanissimo al mercato di bestiame fiorente nella zona. Anzi – così si tramanda – mentre concorreva a una consueta razzia di pecore fu raggiunto dai proprietari di quegli ovini che lo colpirono duramente a un ginocchio. La ferita curata con metodi artigianali e mal rimarginata gli impedì da allora in poi di muovere e articolar bene la gamba: di qui il suo nome di Timur Leng o Timur Lank, ovvero di Tamerlano che vuol dire Timur lo zoppo. Passato dal furto di bestiame alla vita militare, egli radunò presto attorno a sé un esercito potente e crudele costituito da elementi per lo più provenienti dal Turkic e con metodi invero disumani – la sua fama è in gran parte legata alla sua crudeltà – cominciò una serie di campagne militari durate in modo quasi ininterrotto per circa un venticinquennio.

Le caratteristiche di tali campagne furono essenzialmente due: la capacità fulminea di piombare su terre e città sottoposte a metodi di conquista spietati ed efferati; l’altra prerogativa altrettanto prodigiosa e piuttosto inconsueta, almeno per gli occidentali abituati a far lunghe guerre per realizzare modeste conquiste territoriali, fu quella di espandere la dominazione suddetta addirittura per migliaia di chilometri, cosa che consentì all’autoritario despota di occupare terre dall’estremo Est asiatico – da Samarcanda per l’appunto, la città amata e abbellita dal terribile capo militare conquistata con quasi tutta l’Asia settentrionale nel 1370 – a Mosca ove sconfisse l’Orda d’oro, provocando un esito destinato a modificare sensibilmente la successiva storia russa, alla Siria, occupata intorno al 1400, dopo la distruzione di Aleppo e Damasco, all’Iraq (Baghdad subì due assalti nel 1393 e nel 1491), all’Iran, occupato fra il 1380 e il 1388, all’Afghanistan, al Turkmenistan, all’Uzbekistan, al Kirgizistan e sino in Persia e in India, al Gange, a Dehli.

Inoltre nel 1402 Tamerlano affrontò e sconfisse i Turchi Ottomani nella battaglia di Ankara, catturando addirittura il sultano Bajazet i, evento questo assai significativo, di cui qui conviene trattare in quanto destinato a ritardare di mezzo secolo la caduta di Costantinopoli e, in breve, a indurre i diretti nemici di Bisanzio a concedere il trattato di pace venticinquennale il cui perfezionamento finì tuttavia per giovare di più a chi lo concesse e che trasse da ciò come suol dirsi una boccata d’ossigeno, che a chi lo chiese e che avrebbe dovuto meglio profittare della disgrazia di Bajazed per battere i suoi successori.

Ma Bisanzio – non si può non comprenderlo – fu nell’immediato maggiormente interessata a rimuovere un lungo assedio e fu pure coinvolta nella generale paura dei Mongoli dalla quale tutti furono pervasi e quindi preferì determinare situazioni politico-militari più favorevoli ad allontanare il pericolo comune e vicino costituito da Tamerlano.

La fama delle sue atrocità infatti si diffuse presto in quel che rimaneva dell’Impero Bizantino e di lì passò all’Occidente e presto divenne una mitica leggenda. Tamerlano, il grande signore delle steppe, nell’immaginario collettivo orientale e soprattutto occidentale fu allora associato con Attila e Gengis Khan, del quale ultimo si proclamò successore e discendente, e tutti e tre costituirono una sorta di tragica trimurti destinata a sconvolgere per anni la vita e la pace di poveri e meno poveri cittadini.

Una volta conquistata Dehli e l’India – da lui fra l’altro discese la dinastia indiana Moghul – si distinse ancora una volta per la sua crudeltà. Infatti si tramanda, ma non sappiamo fino a che punto la notizia sia del tutto fondata e non sia andata ampliandosi di particolari sconvolgenti ma leggendari, che egli fece costruire ai quattro angoli della città quattro piramidi di teste tagliate ai suoi nemici.

Lo stesso crudele capo però dette notevole impulso ai commerci e ai traffici delle città e delle grandi strade carovaniere dell’Asia centrale e del Medio Oriente. Egli protesse poi le arti e la poesia. A Yesi in Turkestan fece erigere uno splendido edificio sulla tomba del poeta mistico turco Ahmed Yesevi. A Samarcanda, divenuta splendida metropoli durante la sua vita, egli trasferì un eccezionale numero di artigiani, orafi, scultori, cesellatori, miniaturisti, architetti, idraulici, catturati in Siria, in India e in altre regioni, dai quali fece abbellire ogni parte della città e fece, tra l’altro, costruire nella moschea di Shah-Zindeh una grande tomba per sua sorella, Ciogiuq Bika. Accanto fece poi erigere uno splendido mausoleo giunto sino a noi, riservato alla sua salma.

Secondo la tradizione però l’edificio sarebbe rimasto vuoto perché a causa della sua eccezionale brutalità, la terra avrebbe rifiutato ogni contatto con lui e quindi le spoglie del gran capo sarebbero rimaste sospese in cielo.

La morte colse Tamerlano nel 1405, mentre tornato nelle sue terre del Nord nel 1404 per celebrarvi i suoi eccezionali trionfi, aveva in animo di realizzare una nuova spedizione militare volta a sottomettere l’intera Cina. Ma una terribile febbre se lo portò via allorché aveva ripreso il suo cammino per l’Oriente. La fama delle sue azioni eroiche e crudeli durò a lungo, mentre solo per poco tempo gli sopravvisse il suo Impero presto creato e, tranne che nell’Asia centrale, ancor più in fretta polverizzato.



L’avventura di Tamerlano, consumatasi rapida e sconvolgente alle soglie del Quattrocento come la precedente di Gengis Khan svoltasi nel XIV secolo, conseguì non pochi risultati e fra gli altri quello non certo trascurabile – lo si è altrimenti notato – di fermare ancora una volta la manovra espansiva turca diretta verso l’Asia Minore bizantina e verso l’Europa vera e propria. Così tra una battaglia e un’azione temporeggiatrice, una vittoria e una sconfitta, una trattativa e una successiva, conseguente rottura di rapporti diplomatici, Bisanzio, pur se, come si è rilevato, non seppe adeguatamente trarre quanto avrebbe potuto di positivo dalle occasioni di salvezza che fortunosamente le si prospettarono per due secoli successivi, continuò a esistere e a esercitare, sebbene con difficoltà sempre maggiore, il suo ruolo di contenimento e di diaframma volto a preservare la cristianità occidentale e Roma da pericolosi nemici esterni, Mongoli, Turchi e quanti altri cercarono di comprometterne l’esistenza e di distruggerla.

Mentre quindi la vicenda storica orientale continuava a snodarsi fra alti e bassi, notizie confortanti e richieste concitate di aiuto, la terra più spesso oggetto dell’invadenza da parte degli infedeli, e alternativamente di quella mongolica, fu quella compresa nell’Anatolia, ovvero l’odierna Turchia e lì si svolse quindi il dramma che avrebbe dovuto condurre alla rovina il vecchio Impero della seconda Roma e che progressivamente, avvolgendo Costantinopoli e le terre circostanti con una sorta di fitta rete che impedisse loro la salvezza e la vita, attirò gradualmente nell’orbita ottomana Tracia, Tessaglia, Bulgaria, Macedonia, Serbia, Erzegovina. Fu poi la volta delle sconfitte ungheresi, serbe e bulgare.

Tuttavia la disfatta di Bajazet travolto da Tamerlano e il trattato venticinquennale di pace fra la Mezzaluna e Costantinopoli, sebbene in modo estemporaneo, non poterono non dare alcuni frutti. Infatti gli anni immediatamente successivi allo smacco turco segnarono una ripresa cristiana. Venezia ad esempio armò una flotta che sbaragliò a Gallipoli le navi ottomane (1416) e, come accadeva in quelle occasioni, la vittoria cristiana alla fine dei conti piuttosto circoscritta, ebbe una risonanza incredibile e si pensò che da allora in poi i nemici del trono costantinopolitano sarebbero stati per sempre vanificati. Invece non fu così.

Manuele II (1391-1423), concluse la sua vita lasciando una situazione assai compromessa ma ancora, all’apparenza almeno, non definitivamente perduta. Tuttavia, dal 1422 Maometto II aveva ricominciato a schierare la sua flotta nei punti di accesso marittimi verso la capitale greca. Alla morte di Manuele successe il figlio Giovanni VIII (1390-1448) il quale era stato in precedenza nominato coimperatore dal padre, per assicurargli una successione senza scosse che ponesse il nuovo monarca in grado di governare senza soluzione di continuità. Infatti l’ascesa al trono di Giovanni non presentò le difficoltà consuete, elemento tuttavia che più che venire interpretato come un ravvedimento nell’ambito della casata dei Paleologi va visto come un campanello d’allarme. Di fronte all’aggravarsi della situazione internazionale e alla scarsa rispondenza delle richieste bizantine in ambito occidentale, anche eventuali altri pretendenti alla corona preferirono farsi da parte nell’attesa della soluzione finale alla quale nessuno ambiva di partecipare, dato il prevedibile risultato esiziale dell’attacco turco ormai inevitabile.

Comunque Giovanni VIII mostrò grande dignità e senso politico. Egli comprese subito che bisognava continuare le trattative e che se si poteva ancora sperare di muovere l’Occidente alla difesa di un Impero cristiano insidiato dagli infedeli, gli stessi che opprimevano i luoghi santi e Gerusalemme, l’unica strada da percorrere era il diretto contatto politico con le massime assise della Chiesa cattolica, ormai sul punto di uscire dall’annoso scisma che l’aveva colpita e quindi di riassumere, tramite un rinnovato rapporto tra papa e concilio ecumenico, la pienezza dei suoi poteri. L’unico concreto impegno che Bisanzio poteva a quel punto porre sulla bilancia delle trattative per muoverla a suo favore era quello dell’unificazione della confessione ortodossa con la romana, unificazione secolarmente voluta da Roma, per esempio da papa Gregorio X, che quasi due secoli prima (1274) s’era battuto con il primo imperatore dei Paleologi durante il secondo concilio ecumenico lionese per la conclusione di un vero accordo solo verbalmente raggiunto e poi disatteso a causa della morte del papa che l’aveva promosso e data la scarsa fiducia riscossa a Bisanzio, soprattutto da parte dei patriarchi e anche dell’imperatore, dal piano stesso, strumentalmente volto all’intesa con i cattolici per motivi in prevalenza politici.

Adesso l’atmosfera era del tutto mutata e sovrano ed ecclesiastici compresero come quella di una vera unificazione fosse l’unica carta da giocare ancora per aver la speranza di ottenere il concreto appoggio di Roma e dei regni occidentali e quindi di costringere Maometto II a una trattativa volta a salvare il salvabile, ossia la capitale e le terre ancora qua e là rimaste in mano bizantina.

Frattanto in Occidente per assumere decisioni significative in ambito ecclesiastico e in linea con quanto deciso nel precedente concilio di Costanza (1414-1418) si convocò una nuova assise ecumenica a Basilea, i cui lavori cominciarono poco dopo l’improvvisa morte di Martino V Colonna che l’aveva indetta. Il successore, Gabriele Condulmer, Eugenio IV (1431-1447), incline al ripristino di una indiscussa e indiscutibile sovranità pontificia, si manifestò molto dubbioso sull’opportunità di approfondire ancora il tema più scottante di fronte a cui si trovarono i padri conciliari, ovvero la superiorità del concilio sul papa. Eugenio allora propose di porre inizialmente sul tappeto questioni dottrinali di grande momento per la vita della cristianità ovvero la soluzione della crisi hussita e soprattutto l’unione della Chiesa latina alla greca, prioritaria su ogni altro problema – papa Condulmer vedeva qui limpidamente la gravità della situazione orientale e occidentale – data la minaccia incombente proprio su Costantinopoli e su quanto restava dell’ormai dissolto Impero.

Il successore di Pietro, riuscito in tal modo a mantenere il controllo della situazione, sospese il concilio che riconvocò in un luogo a lui più favorevole: fu pertanto scelta subito la sede di Ferrara, poi quella di Firenze ove si ritrov`o la maggior parte dei padri conciliari basileesi. I conciliaristi irriducibili rimasero invece nella predetta sede elvetica donde sospesero il pontefice italiano ritenuto scismatico e sostituito nel novembre 1439 con Felice V, l’ex duca di Savoia Amedeo VIII , il quale da cinque anni si era ritirato a vivere in una remota abbazia. Allora ebbe inizio il cosiddetto “piccolo scisma”, durato dal 1437 al 1449, anno in cui la Chiesa ritrovò la sua unità dopo le dimissioni dell’ultimo antipapa della storia e l’elezione di Niccolò V .

A Firenze frattanto, spinti dalla gravità dell’ora e dall’immediato pericolo dell’invasione turca, convennero l’imperatore bizantino Giovanni VIII Paleologo accompagnato dal patriarca costantinopolitano e dalle massime autorità politiche ecclesiastiche e culturali dell’Impero. Fra coloro che seguirono il Paleologo a Firenze va senz’altro menzionato Giorgio Gemisto Pletone, influente umanista che aveva studiato a Costantinopoli e in Adrianopoli, ormai divenuta ottomana. Fondatore di una scuola di studi religiosi ed esoterici a Misra, sostenne la rinascita del Neoplatonismo.

Con l’aiuto di Cosimo de’ Medici questi fondò l’Accademia Platonica di Firenze il cui ruolo nella cultura e nel pensiero quattrocentesco fu di grande momento. Egli fu un consigliere stimato di Giovanni VIII e quindi membro della delegazione bizantina a Ferrara e a Firenze, fra il 1439 e il 1445.

Altro studioso bizantino molto noto a Costantinopoli e a Roma fu Giovanni Argiropulo (1415-1487), il quale visitò la penisola italiana per la prima volta nel 1434 per farvi ritorno nel 1439 come accompagnatore dell’imperatore al concilio. Furono tra i suoi allievi alcuni tra i più prestigiosi personaggi dell’epoca fra i quali Piero e Lorenzo de’ Medici. Al termine del concilio fece ritorno in patria donde fuggì, per passare, allorché Costantinopoli cadde in mano ai Turchi, nel Peloponneso. Poi si recò in Francia e di lì rientrò a Firenze, per stabilirsi in seguito a Roma nel 1471. Questo grande studioso fu tra coloro che contribuirono alla rinascita della cultura classica in Italia e che cercarono di perorare la causa della cristianità levantina, anche dopo la caduta dell’Impero.

Manuele Crisolora (1350-1415), grande umanista e promotore dello studio del greco in Italia, fu un’altra figura di rilievo da annoverare nell’ambito del tentativo di ritrovare l’unità fra le due confessioni religiose, la romana e la bizantina. Allievo di Giorgio Gemisto Pletone, non va collegato all’attività svolta in occasione del concilio fiorentino, ma si richiama al gruppo di quanti in precedenza lavorarono per rimuovere la minaccia turca da Costantinopoli. Infatti venne utilizzato dall’imperatore Manuele II Paleologo che lo inviò in Italia nel 1393 e poi nel 1395 tornò a Firenze ove insegnò e si attivò per organizzare il concilio di Costanza, al quale doveva partecipare in rappresentanza dei Greci. Purtroppo morì prima di giungere alla sede conciliare, dove non poté essere udita la sua voce.

Se ebbero importante funzione le presenze degli intellettuali accompagnatori dell’imperatore, egualmente significative furono quelle di chi seguì negli anni successivi l’impegno di Giovanni VIII e tra questi ricorderemo almeno l’umanista Demetrio Calcondila il quale lasciò definitivamente la Grecia, praticamente a concilio fiorentino ultimato, nel 1447, per trasferirsi a Roma, Firenze, Padova e Milano ove ebbe allievi numerosi e celebri come Gian Giorgio Trissino e il Reuchlin. Morì nel 1511; accanto al suo impegno culturale va segnalato il suo perenne sforzo teso a indirizzare aiuti verso quel che rimaneva dell’Impero, scontrandosi spesso con chi non dette eccessiva importanza all’affermazione della Mezzaluna nel Bosforo.

Nel corso dei lavori conciliari, a Firenze soprattutto, furono ripresi ampi e approfonditi contatti ecclesiologico-diplomatici al cui termine si giunse all’unificazione temporanea delle due confessioni, la romana e l’ortodossa, portando idealmente a compimento il progetto di papa Gregorio X.

Tuttavia, ancora una volta, come a Lione, si riuscì a dar vita soltanto a una pacificazione dettata da motivi precipuamente politici che in realtà divenne scarsamente operante per le profonde differenze ideologiche e dogmatiche che dividevano le due Chiese e che ancora per secoli avrebbero separato la cristianità orientale dall’occidentale, l’una volta a una religiosità più raffinata e contemplativa, l’altra a un cristianesimo più vivo, pragmatico e immediatamente impegnato nella vita attiva, più consono insomma alle caratteristiche peculiari della mentalità latina.

Il risultato scarsamente positivo conseguito a Firenze ebbe poi riscontro nell’atteggiamento dei fedeli costantinopolitani che si rifiutarono di accettare l’unificazione ritenuta scismatica e contraria ai princìpi del cristianesimo monoteista. Così ancora una volta quello dell’unificazione – ut unum sint – rimase un obiettivo mancato e la crisi tra i cristiani delle due confessioni si ripercosse sulla difficilissima situazione imperiale.

Infatti al termine dell’assise fiorentina l’imperatore Giovanni VIII ripartì accompagnato da molte buone parole ma consapevole che né il papa né i sovrani cristiani si sarebbero mossi in difesa del suo ormai periclitante Impero. Resta peraltro da dire che, data la pericolosità della situazione aggravatasi nel corso di decenni e decenni, in seguito alle progressive conquiste turche a nord e a sud dell’Impero e al pratico isolamento della capitale da tempo circondata da eserciti e flotte battenti bandiere della Mezzaluna, anche aiuti potenti e scelte politiche determinate avrebbero potuto scarsamente incidere sulla fine di Bisanzio, ormai segnata.

Il richiamo alla guerra, alle battaglie e ai soldati che le combatterono ci induce a fare, sia pure in termini assai ridotti e generici, un accenno relativo ai conflitti e ai combattenti nelle zone bizantine, balcaniche a esse connesse, e in quelle turche e tatariche. In Europa, rispetto all’Oriente, tra i secoli del primo e quelli iniziali del secondo millennio si riscontrarono proporzioni assai differenti nel numero dei soldati e nel tipo di armamento, piuttosto esigui nel nostro versante e molto più sostenuti nei territori dell’Est e in quelli levantini, e solo nel Trecento e nel Quattrocento le operazioni belliche in Occidente divennero più ampie rispetto alle precedenti, spesso quasi semplici scaramucce.

In Oriente invece – come abbiamo appena sottolineato – tali requisiti di ampiezza erano stati in precedenza ben presenti, per non parlare delle enormi proporzioni dell’esercito di Gengis Khan, di quello successivo di Tamerlano e, in certa misura, di quello dei Turchi Ottomani. Gli eserciti contrapposti, quello dell’Impero Bizantino, dei Bulgari, dei Serbi, degli Albanesi, dei Croati, dei Magiari, dei Boemi, dei Polacchi, dei Lituani e dei Russi, tutte terre in qualche modo non slegate dal destino di Bisanzio, si dovettero in buona sostanza adeguare, sia nel tipo degli armamenti sia nell’addestramento delle loro truppe, a quelli del crudele nemico.

Le formazioni suddette non si servirono quindi di capitani di ventura e non si avvalsero per solito di truppe mercenarie. I loro contingenti infatti, per contrapporsi con la prospettiva di raggiungere qualche successo ai Mongoli, ai Tatari e ai Turchi, dovettero rispondere a tre requisiti: anzitutto possedere militi in numero sostenuto e quindi competitivo rispetto a quelli orientali invero ragguardevoli. Essi poi, ecco il secondo punto, furono posti agli ordini dei sovrani, spesso anche capi militari, e volti quindi ad assicurare alle loro truppe requisiti di mobilità e di agilità che consentissero spostamenti rapidi, avvistamenti, guerra di posizione e di movimento. In terzo luogo infine quegli eserciti furono forniti di soldati di differente provenienza e nazionalità, federatisi per ricacciare il nemico e lottare per la difficile sopravvivenza dei loro regni e delle loro città.

Inoltre i Bizantini ebbero tradizionalmente un sistema militare che permise loro di sopravvivere alle invasioni di Persiani, Saraceni, Bulgari e poi di Ottomani e Tatari. Il fondamento della tattica militare bizantina consistette in un buon uso della cavalleria, uso cui fu indotta sin dal disastro dei Romani ad Adrianopoli del 378. Arcieri e lancieri a cavallo, addestrati e agili, parteciparono ad azioni combinate con la fanteria ed ebbero vittorie in Italia, in Africa e in Anatolia. Dopo il 1071 e la sconfitta di Manzikert e le vittorie dei Selgiuchidi, i Bizantini persero gran parte della loro originaria potenza e furono spesso sconfitti.

La grande risorsa dell’Impero d’Oriente fu però il fuoco greco, una sostanza infiammabile costituita da ingredienti non del tutto definiti, a base di zolfo, calce e acqua, utile in particolare per incendiare le navi nemiche e risolutiva durante l’assedio costantinopolitano degli Arabi, al tempo di Leone III l’Isaurico. Di solito si ritiene che a scoprire tale miscela fosse stato Callimaco di Eliopoli durante gli anni di Costantino IV (668-685). A battere i Bizantini contribuirono poi gli eserciti degli Arabi, forti di un numero altissimo di fanti berberi e mamelucchi. Anche i Selgiuchidi e gli Ottomani ebbero contingenti di armati, fanti e cavalieri, numerosi e bene addestrati e dal XV secolo armati di una potente artiglieria da campo ancora poco utilizzata in Occidente.

Tale situazione, e la determinazione degli avversari a usare ogni mezzo pur di vincere, costrinsero anche i Bizantini ad acquisire metodi di crudeltà destinati a competere di volta in volta con quelli dei militi di Gengis, di Tamerlano, dei loro discendenti e congiunti, oppure con quelli dei Selgiuchidi, non meno risoluti ad efferatezze inaudite per non far riferimento a quelle proverbiali dei Bulgari e dei Valacchi. Assai numerosi furono inoltre i corpi di spedizione che, capeggiati da Russi, Polacchi, Lituani, Magiari, Bulgari, si misurarono nel XIII secolo con gli uomini delle prime spedizioni di soldati tatarici, riuscendo a far scudo col loro corpo all’irruenza mongolica. Anch’essi dunque per sopravvivere e vincere dovettero servirsi degli stessi metodi.

Del pari numerosi, piuttosto bene equipaggiati e addestrati furono i soldati imperiali bizantini. La cavalleria greca indossava una tunica in maglia di ferro – la cotta –, un elmetto conico sormontato da un ciuffo colorato di crine di cavallo e uno scudo rotondo di ridotte dimensioni. I Bizantini erano comandati da strateghi preparati e militarmente quasi sempre adeguati alle esigenze di guerre combattute contro nemici consistenti e disposti a osare tutto pur di prevalere.

Anche gli eserciti dell’Est, al pari di quelli dei Mongoli, dei Turchi e dei Bizantini, risposero agli ordini di altrettanti sovrani polacchi, magiari, bulgari o bizantini e spesso furono composti da militi di differente nazionalità, riuniti occasionalmente per battere l’irruento avversario, spesso tataro o turco. Sotto la guida di sovrani magiari e polacchi, si composero allora corpi di spedizione compositi e variegati, in tutto rispondenti alla logica delle grandi coalizioni. Venceslao e Sigismondo di Lussemburgo, Luigi il Grande di Ungheria e Mattia Corvino, Casimiro il Grande o Jagellone di Lituania si posero alla testa di formazioni molto eterogenee e in certo modo internazionali e già disposte a un tipo di guerra piuttosto moderna per i criteri con cui venne organizzata e l’impegno con cui fu combattuta. Per controbattere allora tanto potenti e temibili avversari si dovette competere anche con la loro crudeltà.

Così all’irruenza di Maometto II il Conquistatore destinata a travolgere la resistenza degli eroici e non rassegnati difensori di Costantinopoli, si contrapposero ad esempio l’impeto e la crudeltà del signore di Valacchia, Vlad III Dracula, detto anche «l’impalatore», dalla caratteristica da lui assunta durante le campagne militari cui partecipò.

Vlad III Dracula di Valacchia, il cui nome fu leggendario come simbolo di raffinata, disumana malvagità, nelle campagne militari fra il 1448 e il 1476, fu banditore di una non inconsueta forma di esecuzione capitale usata dai tataro-mongolici, ma meno praticata in Europa: egli cioè prese a conficcare un palo acuminato nel corpo degli avversari lasciati così morire lentamente con raffinata crudeltà, consentendo a un numero poco elevato di suppliziatori di eseguire un alto quantitativo di esecuzioni capitali. Così attorno al 1447 Dracula, chiamato in siffatto modo in quanto l’imperatore Sigismondo lo insignì per il suo valore del simbolo del drago, inserendosi nelle battaglie dei Balcani fra Serbi e Turchi, conquistò numerosi territori uccidendo soldati, inermi cittadini, commercianti, monaci, fanciulli, donne e chiunque gli venisse a tiro, secondo scansioni e metodi che nulla ebbero a invidiare a quelli turchi.

Anni dopo, al comando di Mattia Corvino riuscì a impalare migliaia di Ottomani, tanto da scatenare il risentimento e l’ira di Maometto II . Il cronista turco Ibn Kemal infatti descrisse un agghiacciante spettacolo che stenteremmo ad attribuire a un esercito cristiano, se non ci soccorresse il ricordo di metodi efferati, non dissimili da quelli di Dracula, praticati da taluni capi crociati in occasione della conquista di Gerusalemme nel 1099. Orbene, afferma la fonte turca che agli occhi irritati e increduli di Maometto II , nel giugno 1462, nel campo di Tirgoviste, in Valacchia, si presentò una smisurata foresta di pali, sui quali erano conficcati i soldati ottomani di un suo intero distaccamento, sorpresi ignari nel sonno dal sovrano polacco e dal capo militare Dracula.

La malvagità di Dracula raggiunse poi tal grado di raffinatezza che anche all’interno dell’esercito cristiano si levarono forti opposizioni contro di lui che fu così posto in pessima luce agli occhi di Mattia Corvino e persino di papa Pio II che l’avrebbe menzionato, pochi anni dopo, come simbolo delle crudeltà disumane della guerra in Oriente volta a liberarsi dai Turchi e a rendere nuova cittadinanza all’Impero. Più tardi poi, non paia strano, Dracula fu riabilitato e continuò a combattere per Polacchi, Lituani e Magiari sino a che nel 1476 non cadde vittima di un assalto o di una imboscata turca.

I cenni qui offerti sugli eserciti posti in essere contro i Turchi e volti alla difesa dell’Est e dell’Impero d’Oriente e contro i loro metodi più o meno riprovevoli, comprovano tuttavia che, sebbene in quegli anni cruciali fosse mancata un’adeguata e organica difesa di Costantinopoli e dei cristiani d’Oriente, non vennero del tutto meno, prima e dopo il 1453, risposte singole o collettive alle offensive della Mezzaluna. E comunque l’impegno congiunto del pontefice e del metropolita costantinopolitano produsse qualche sia pur periferico effetto. Fu nei primi anni del Quattrocento infatti, dopo la vittoria di Ladislao Jagellone a Tannenberg contro i Cavalieri Teutonici (1410), che prese corpo il genio militare di Giovanni Hunyadi, il quale, alla testa di un ben addestrato esercito contrastò palmo a palmo la conquista turca e conseguì due vittorie nel 1439 e nel 1442 e anche dopo la sconfitta degli Ungheresi a Varna (1444) e quella rovinosa della seconda battaglia del Kossovo del 1448 in cui i Turchi furono pienamente vincitori, non mollò la presa.

Testimonianza dello spirito combattivo degli occidentali anche in pro della cristianità bizantina restano ancora oggi gli scritti di Giovanni di Capistrano, il quale invocò l’attuazione della crociata contro gli Ottomani e l’unione dei popoli europei contro il Turco. Si può dire anzi che, proprio di fronte alla ineluttabile minaccia della Mezzaluna, apparve sia pur tardivamente per la prima volta più chiaro il concetto d’Europa, intesa come insieme di popoli in grado di accomunarsi nell’intento di respingere un pericolo che investì e attanagliò tutti dall’esterno.

Il timore di un rischio più grande riuscì in tal modo a far superare almeno parzialmente quel particolarismo che fu caratteristica immutabile dei popoli e delle nazioni occidentali. Un’altra vicenda negli stessi anni e in quelli immediatamente successivi meravigliò l’Occidente, incapace di agire direttamente per sostenere i focolai orientali di rivolta antiturca e proteggere quel che rimaneva dell’Impero Bizantino: si trattò della mirabile resistenza del signore albanese Giovanni Castriota e del figlio Giorgio.

Per comprendere appieno il significato e la portata di tale resistenza sarà bene ricordare che fin dai secoli precedenti la costa orientale dell’Adriatico ebbe importanza e che fu strettamente collegata all’Italia meridionale. Infatti VI sbarcò – vi abbiamo fatto cenno – Roberto il Guiscardo nell’XI secolo e VI ebbero influenza Federico II di Svevia e Manfredi. Naturalmente l’azione politico-militare di tali soggetti fu rivolta specificamente contro l’Impero d’Oriente. Dell’Albania e dei possedimenti greci dell’Impero Bizantino si occuparono attentamente nel Trecento gli Angioini che costituirono lì una serie di Stati feudali affidati a esponenti politici di loro fiducia. Alla fine del Trecento il despota Tommaso dell’Epiro (1397) per ripopolare l’intera zona, dopo la prima battaglia di Kossovo, e per arginare l’invadenza turca dannosa per la zona balcanica e per l’Impero, si servì degli Albanesi che conquistarono Giànina (1430) e costituirono la Lega dei popoli Albanesi (1444).

Castriota e il figlio Giorgio, ai quali torniamo, educato quest’ultimo alla corte islamica con il nome di Alessandro, con chiaro riferimento ad Alessandro Magno, ben visto dal sultano che gli aveva attribuito vari incarichi di carattere commerciale e militare, assunsero una parte di rilievo in questa vicenda. Infatti il figlio dell’albanese – detto Scanderbeg da Iskander ossia Alessandro e beg grande capo – a contatto con Giovanni Hunyadi ebbe una singolare evoluzione politica e culturale che lo condusse dalla parte cristiana e verso l’Impero di Bisanzio, allontanandolo dalla società turca e consacrandolo in prima istanza alla difesa dell’indipendenza albanese (1443). Così per venti anni si animò un’incessante lotta degli Albanesi volti a liberare la loro patria e l’intera penisola balcanica dalla presenza turca e quindi, sia pure indirettamente, tesi ad alleggerire la pressione ottomana sulle frontiere imperiali. L’eroe riuscì pertanto a impegnare ingenti mezzi bellici forniti per lo più dagli Aragonesi da lui aiutati a consolidare la loro presenza nel Mezzogiorno d’Italia, che guardarono con ammirazione a quella disinteressata battaglia di popolo e confidarono, al pari dell’imperatore Giovanni VIII , in una iniziativa destinata a vanificare gli assalti nemici in tutto lo scacchiere levantino.

Tuttavia, per conseguire affermazioni più visibili sarebbe stato necessario ben altro impegno da parte degli occidentali, ma il papa e i sovrani italiani, a volte impossibilitati a partecipare più dappresso all’azione militare, ma sovente fermati da calcoli poco lungimiranti e non di rado pur nati dall’inconfessato desiderio di utilizzare anche i Turchi per realizzare i loro obiettivi e i limitati disegni politici – è lo stesso discorso insomma che non consentì agli imperatori bizantini di poter disporre di un consistente e continuativo sostegno contro gli infedeli –, rimasero sostanzialmente inerti. Così le vittorie e il coraggio dello Scanderbeg, morto con le armi in pugno nel 1468, rappresentarono un fatto essenzialmente locale, destinato a non scalfire durevolmente la ormai ineludibile presenza turca nell’Impero Bizantino e nelle pianure balcaniche.



Ci siamo in precedenza ripetutamente soffermati a ricostruire la composizione degli eserciti, gli armamenti e i metodi di lotta e inoltre a registrare la sostanza del singolare e vincente progetto di conquista turca, predisposto in modo da tessere una sorta di inestricabile tela attorno alla capitale, progressivamente avvolta e isolata, destinata quindi, completato l’accerchiamento, a cadere inesorabilmente e senza possibilità di salvezza. La manovra finale d’attacco fu pertanto la conclusione inevitabile cui giunse il sultano Maometto II (1444/1446-1481), che ebbe il nome di Fatih o Conquistatore.

Questi, una delle pietre miliari dell’Impero ottomano, introdusse significative riforme nel suo governo. Memorabile restò la sua vittoria contro i cristiani a Varna, il 10 novembre 1444. Estese poi le sue conquiste all’Asia Minore, in Ungheria, Valacchia, Moldavia e in Crimea. Appagato dalle sue numerose vittorie, inaugurò un sistema piuttosto tollerante, ripristinò i patriarcati ortodossi e stabilì funzioni religiose per ebrei e cristiani di rito armeno. Egli raccolse inoltre le leggi in due codici preminenti, in cui fu racchiusa la base del diritto ottomano. Venne a morte a cinquant’anni per un attacco di gotta, ma non può escludersi che si trattasse di avvelenamento.

Fondamentale però fu il piano con cui giunse alla conquista di Costantinopoli. I Bizantini, da tempo seriamente preoccupati per l’aggravarsi di una situazione politica ormai irreversibile, a meno di non ipotizzare un miracolo, evidenziarono negli ultimi anni dell’Impero una forte determinazione, mantenendo una condotta dignitosa. A Giovanni VIII , nel 1449 successe Costantino XI Paleologo, figlio di Manuele II e sovrano della Morea sin dal 1428. Richiamato a Costantinopoli alla scomparsa dell’imperatore Giovanni, privo di eredi diretti, dimostrò subito impegno e pari capacità. Prese contatto infatti con l’imperatore Federico III d’Asburgo che, secondo il solito, non dette seguito alle pressanti richieste bizantine.

Atteggiamento non diverso ebbero poi Carlo VII di Francia e papa Niccolò V , il quale si mostrò disponibile a parole all’organizzazione di una crociata contro i Turchi, destinata tuttavia a restare un progetto privo di possibilità che lo traducessero in azione politica concreta. Il pontefice infatti, come già in precedenza era accaduto ad altri vescovi di Roma, invitò i sovrani occidentali alla difesa della cristianità orientale contro i Turchi, ma non rese incisivo il suo appello e senza dubbio si preoccupò con una partecipazione assai più viva di stroncare un debolissimo moto di rivolta – scatenatogli contro a Roma da Stefano Porcari nel 1453, lo stesso anno dell’attacco decisivo di Maometto II contro la capitale greca – piuttosto che di svolgere un’azione politico-militare, profilatasi ormai in tutta la sua ampiezza e volta a lasciar priva di difese, una volta caduta Bisanzio, la città di Pietro e tutta la cristianità.

Anche la Chiesa ortodossa, giunta al momento cruciale, decise nel 1452 di giocare la carta dell’unificazione in precedenza disattesa, ammesso che potesse effettivamente contribuire alla salvezza dell’Impero, e ratificò il patto di unione con la confessione latina precedentemente concluso a Firenze. Ma il gesto tardivo e troppo scopertamente strumentale finì per lasciare le cose allo stato in cui erano.

Infatti i Turchi resero sempre più temibile l’assalto e Maometto II anzitutto rafforzò il suo governo togliendo di mezzo alcuni elementi ritenuti deboli e perciò puniti, poi fece predisporre una flotta di quattrocento galee dotate di apposite bombarde e di un corredo di esplosivi sino ad allora senza precedenti: di certo infinitamente minore fu l’impiego delle armi da fuoco nell’ultima fase della guerra dei Cento anni, mentre nell’assedio di Costantinopoli ci si servì forse per la prima volta congiuntamente delle testé menzionate bombarde, adoperate di preferenza dal mare (una sola era del peso di 16 tonnellate!), nonché dell’artiglieria da campo usata dalla fanteria sulla terraferma.

L’esercito bizantino era costituito da circa 50 mila uomini, in gran parte abitanti di Costantinopoli, impegnati tutti nella difesa finale della città. V ’erano battaglioni scelti di crociati addestrati per la lotta contro il Turco dal genovese Giovanni Giustiniani che organizzò la resistenza contro una compagine ottomana di 200 mila uomini, disciplinata e provvista di tutto l’occorrente per affrontare un lungo assedio.

Le operazioni, ormai piuttosto simili a quelle poste in atto nelle campagne militari dei tempi moderni, cominciarono il 7 aprile 1453. La difesa di Costantinopoli fu lunga ed eroica e gli imperiali si rivelarono più disposti a morire che a cedere un palmo della loro terra. A migliaia infatti persero la vita coraggiosamente, mentre la mattina del 29 maggio 1453 il corpo speciale dei giannizzeri si aprì un consistente varco nella difesa cristiana martellata ininterrottamente dalle bombarde turche e fece irruzione nella città.

Lo stesso imperatore Costantino, il sovrano che ebbe la ventura di concludere la successione degli imperatori d’Oriente inauguratasi con un monarca dallo stesso nome, ma dotato di ben maggior forza, cui si sarebbero schiuse quasi prodigiose possibilità, morì in battaglia compiendo prodigi di valore.

Giustiniani rimase ferito sul campo ma si mise in salvo. In pochi giorni la città fu definitivamente conquistata. Gli abitanti superstiti furono in gran parte incatenati e deportati mentre le chiese, a cominciare da Santa Sofia, vennero trasformate in moschee. A quel punto Costantinopoli divenne Istanbul, sanzionando con ciò la definitiva scomparsa dalla vicenda orientale e occidentale del millenario Impero di Bisanzio.

L’Occidente, che aveva guardato praticamente impotente e incredulo alla disfatta cristiana, rimase agghiacciato di fronte alla débâcle bizantina che lasciò la cristianità priva di difese e piombò su tutti come un fulmine. L’impressione destata fu enorme. Trascorsi cinque mesi da quel giorno, il futuro papa Pio II , Enea Silvio Piccolomini, esclamò commentando icasticamente l’intervento: «padroni dell’universo furono un giorno gli Itali, ora ha inizio l’Impero dei Turchi». Il 16 agosto 1453, Leonardo di Chio, arcivescovo di Mitilene, partecipe dell’estrema difesa della città del Bosforo, forse ferito e caduto prigioniero in mani turche, lasciò una testimonianza drammatica delle ultime ore di quella metropoli cristiana in uno splendido greco:

[...] i nostri cominciano a combattere e resistono con valore, respingono i nemici con colpi di bombarda e di balestra e da una parte e dall’altra muore una quantità quasi uguale di combattenti. Quando si appressa l’alba, dopo una notte quanto mai tenebrosa, i nostri sono ancora in una situazione vantaggiosa, ma quando scompaiono gli astri e la stella di Lucifero anticipa il sorgere del sole, l’esercito dei Turchi si solleva per intero e attacca Costantinopoli da ogni parte, squillano le trombe dei diversi contendenti mentre i Turchi gridano a più non posso «Lailaha Illallàh», il dio della guerra. Nel giro di un’ora tutta la città resta investita [...] ma il sole non aveva ancora dato luce alla metà della superficie terrestre che tutta Costantinopoli era caduta nelle mani dei pagani [...] Per tre giorni la città fu preda dei nemici saccheggiatori, sino a che questi, stanchi di accumulare ricchezze, la abbandonarono nelle mani del sovrano turco e tutti i cristiani – sessanta mila circa – legati con le funi vennero fatti prigionieri [...] Ogni ricchezza e ogni spoglia venne portata alle tende; le croci di Cristo strappate dalle cupole e dalle pareti delle chiese furono calpestate in segno di supremo dileggio; vennero violentate le donne, deflorate le fanciulle, turpemente oltraggiati anche i giovinetti, contaminate con atti di lussuria le monache e quante le servivano. Furono gettate a terra le sacre icone di Dio e dei santi e su di esse furono compiute orge e consumati atti di incredibile lussuria. Poi fu portato in giro per gli accampamenti il crocefisso, schernito con orride grida: «Ecco, questo è il Dio dei Cristiani!».

Il 30 giugno successivo – un mese dopo la fine dell’assedio – il Senato veneziano mandò un messaggio preoccupato e tardivo al papa in cui si esclamò:

[...] il Turco, proprio quello che perseguita la croce, appena passato il 28 maggio, dopo una cruenta battaglia, ha conquistato completamente la città di Pera, ha passato a fil di spada tutti i cristiani dai sei anni in su e il giorno successivo, il 29, si è impadronito del porto di Costantinopoli, servendosi per terra e per mare di ogni tipo di strumenti di guerra, ha conquistato la stessa città e infine l’ha ridotta allo stremo dopo una battaglia eccezionale; allo stesso modo ha perpetrato anche qui una strage di tutti i cristiani presenti dai sei anni in su con indicibile crudeltà.

Lo stesso messaggio così continua:

Un tal fatto che sfugge alla nostra comprensione, clementissimo padre, è da considerarsi straordinariamente importante e grave; esso infatti riguarda la condizione e la sopravvivenza di tutta la cristianità e noi siamo più che certi che Vostra Santità intenderà tutto ciò meglio di quanto non sia possibile a noi. Comunque non vogliamo tacere di aver reso noto, da molti anni, che la potenza terrestre turca ha saputo impossessarsi di tali mezzi e ha conquistato tali e tanti domini che è divenuto arduo e quasi vano resisterle e di ciò abbiamo raggiunto la sicurezza in seguito a numerose esperienze. Vediamo poi adesso che l’odio e il potere dei Turchi sono cresciuti a dismisura non solo in terra ma anche in mare e se il nostro Dio misericordioso, Vostra Santità e le altre Potenze cristiane non concederanno il loro aiuto contro questo morbo pestifero su tutta la religione cristiana peserà la minaccia di un completo annientamento e riteniamo che d’ora in avanti sarà lecito a questo nemico tanto crudele compiere per terra e per mare ogni impresa che gli piaccia. Adesso infatti il turco ha preso Costantinopoli, una città che per la sua posizione geografica e per le sue particolari condizioni è più che mai utile a rendere più forte e completa la sua potenza, sino al punto che questo ultrapotente nemico è più che mai temibile, per terra e per mare. In questa situazione allora, noi preghiamo Vostra Santità, sommo pastore del divino gregge, supplicandolo con la consueta filiale devozione, affinché si degni di provvedere a così grande male con ogni mezzo e con tutte le preghiere, prima che esso conduca noi tutti alla più grave rovina.

Bisogna proprio dire a questo punto che le parole usate da Venezia, e prima le altre testimonianze ricordate, fotografano con la massima evidenza le conseguenze incalcolabili connesse alla caduta dell’Impero costantinopolitano. Resta da chiedersi quindi per qual motivo si dovette attendere che accadesse l’irreparabile per prendere atto di un problema che le diplomazie e i sovrani, anzitutto il papa, avrebbero dovuto conoscere e valutare con molto anticipata preoccupazione. Si disse, va aggiunto ancora, che la caduta dell’Impero accelerò la morte di papa Niccolò sopraggiunta per il dispiacere generato dalla mancanza di entusiasmo cristiano per l’organizzazione della crociata antiturca e non v’è motivo per non ritenere che la notizia sia veritiera, ma pure ciò non toglie che il dispiacere postumo dovette rivelarsi del tutto inutile per i costantinopolitani e per la cristianità.

Le espressioni con cui si prende atto dell’irreparabile danno causato dalla caduta di Costantinopoli in mano ai Turchi e i sentimenti di rammarico, non mutarono infatti i termini del problema. Espressioni di pari drammatica portata accompagnarono difatti la successiva caduta delle isole del mare Egeo, poi la resa dell’Attica, del ducato di Atene (1456), della Morea, del Peloponneso, dell’Albania, crollata nel 1468, infine di tutta la Bosnia (1463), della Valacchia, della Serbia (1459) e quasi dell’intera penisola balcanica sino al Danubio nonché sino alla Crimea meridionale. Gli Ottomani poi conclusero la conquista della Siria, dell’Egitto e della Mesopotamia, già tutte parzialmente nelle loro mani.

L’impeto degli invasori giunse così a riversarsi, una volta perduto l’antemurale bizantino, sia pur non sistematicamente, anche sulle coste italiane ove le navi turche e i loro crudeli soldati furono non di rado intenti a compiere razzie e a trarre in schiavitù donne e giovani. Particolare sensazione produsse in proposito lo sbarco degli infedeli il 28 luglio 1480 a Otranto, conquistata e saccheggiata con enormi perdite di vite umane e ricchezze.

Il rafforzamento dell’Impero ottomano fu insomma progressivo e reso quasi inarrestabile dal continuo accrescimento dell’apparato militare. Al vertice del settore politico della Mezzaluna si trovava allora il Sultano che esercitava poteri assoluti sui territori di sua pertinenza, avvalendosi dei ministri – i vizir – e dei governatori provinciali, i pascià. Centro propulsore dell’esercito furono invece i giannizzeri, schiavi cristiani allevati all’arte della guerra e alla lettura del Corano, affinché divenissero valenti uomini d’arme, pronti a battersi per la vittoria del profeta Maometto. Dal punto di vista economico l’Impero turco produsse effetti negativi nei rapporti commerciali fra Oriente e Occidente e a sopportarne le prime conseguenze furono anzitutto i mercanti europei che in Oriente, durante le crociate, avevano fondato un saldo sistema economico, mentre la situazione generale del Mediterraneo subì allora profondi e deludenti mutamenti.

Ma l’Occidente, riavutosi dalla prima dolorosa prova del 1453, si mostrò anche in prospettiva incapace di respingere il pericoloso nuovo assalto e finì per occuparsi sempre meno del bacino mediterraneo del Levante, quasi fosse rassegnato a perdere posizioni di un ultrasecolare privilegio. Si veda in proposito l’esempio di papa Pio II , Enea Silvio Piccolomini (1458-1464), il quale con slancio e con una fede di stampo ancor medievale si volse all’organizzazione della crociata contro il Turco in difesa del vecchio Impero Bizantino. Questo pontefice, il quale aveva assunto la tiara dopo aver trascorso una vita non del tutto ineccepibile dal punto di vista della morale ecclesiastica, una volta salito sul soglio di Pietro, pose al servizio della cristianità una lodevole preparazione culturale. Egli cercò anzi di dar vita a un progetto di ampio respiro, degno di un uomo di cultura e intelligenza, atto a risvegliare negli animi la coscienza sopita.

Tra i papi medievali Piccolomini fu senza dubbio quello che con maggior lucidità intuì la portata del pericolo turco e che più si batté, cinque anni dopo la caduta di Costantinopoli (1458), per la riconquista delle terre imperiali sottratte alla cristianità. Animato da tal nobile scopo egli ebbe contatti diplomatici con i vari signori italiani e con il re di Napoli, prospettando la realizzazione di una sorta di Union sacrée diretta contro il Turco.

Il suo, pertanto, fu un progetto anche nuovo in cui aleggiò per la prima volta l’idea della necessità di un più fertile contatto fra occidentali e cristiani orientali uniti per difendersi dal grande pericolo rappresentato dagli infedeli. Fu lui dunque il primo a lanciare autorevolmente l’idea di un’unione degli Europei contro gli Ottomani, teorizzando un concerto territoriale e sovranazionale che conferì alle vecchie terre cristiane una particolare valenza politico-economica e culturale. Gli Ottomani, tuttavia, nonostante i propositi del pontefice, completarono senza eccessive preoccupazioni la conquista dei superstiti brandelli dell’Impero d’Oriente.

Proprio in quest’ottica volta a sventare e superare il pericolo incombente della Mezzaluna sulle terre d’Occidente, Pio II nel 1462 dette appuntamento alle principali potenze occidentali nel porto di Ancona, ove si sarebbero dovute concentrare le imbarcazioni di sovrani e città disponibili a costituire una flotta pronta a partire per la campagna militare antiturca.

Quasi nessuno si presentò tuttavia all’appuntamento presso la città dorica; il pontefice, solo e ammalato, accusò il colpo e di lì a poco si spense, dopo aver intuito l’ormai quasi nulla possibilità di riprendere in concreto una politica aggressiva contro i Turchi, tesa a ridar vita e ruolo al vecchio Impero voluto più di undici secoli prima da Costantino il Grande nell’intento di salvaguardare la sopravvivenza della Roma augustea. Si può dire dunque che con con quella data e con la sconsolata fine di papa Piccolomini si spenga definitivamente l’Impero d’Oriente e taccia per sempre Costantinopoli «a Turcis capta».



Il primo Impero Bulgaro: di tanto in tanto nell’ambito della vicenda legata all’età di mezzo compare la denominazione di Impero, alla quale tuttavia non è connessa una vera e propria qualificazione politica. Si parla infatti di Impero danese per indicare l’unione effettuata fra IX e X secolo di una parte delle terre della Scandinavia meridionale con altre della Norvegia, dell’Islanda e poi dell’Irlanda e dell’Inghilterra, ma la formazione che da tal coacervo di conquiste scaturisce e va rapidamente deteriorandosi, più che assumere l’aspetto di uno schieramento imperiale, prende quello di una relativa fusione di popoli avant lettre al di sopra delle nazioni e quindi trattasi di un soggetto politico di tutt’altra natura rispetto a quello del Sacro Romano Impero o dell’Impero Bizantino.

Egualmente può dirsi per l’Inghilterra del XII secolo di Enrico II Plantageneto e di Enrico III , i cui regni assumono talvolta nelle fonti coeve la denominazione di Impero angioino, con la quale ci si riferisce ai possedimenti della dinastia normanna situati sulle opposte rive della Manica.

L’Impero vero e proprio è invece cosa diversa e come abbiamo detto all’inizio di questa trattazione sta a indicare un’ampia compagine territoriale cui è preposto un imperatore ereditario o eletto che assume per un lungo periodo ampi e indiscussi poteri di carattere politico, economico, sociale, amministrativo e soprattutto militare e si trova spesso in competizione con altre genti e soprattutto con altri Imperi con cui si misura per raggiungere un’indiscussa superiorità.

Pertanto, se questo è vero, accanto alla grande formazione politica occidentale romano-germanica e a quella costantinopolitana, possiamo abbastanza correttamente collocare i due Imperi Bulgari in lungo e sanguinoso conflitto con i Bizantini oltre che con altri popoli asiatici e balcanici.

La storia del popolo bulgaro, aggressivo al pari dei Russi e delle altre popolazioni delle pianure sarmatiche e contraddistinto da una travagliata esistenza, può avere inizio nella seconda metà del VII secolo, allorché nel 678-680 nuovi gruppi di origine turca, per l’appunto i Bulgari, dopo aver battuto l’esercito imperiale di Costantino IV ed essersi quindi sganciati da ogni dipendenza bizantina, traversarono il Danubio e si stanziarono nei Balcani a sud del delta di quel fiume.

Il loro arrivo pertanto rappresentò un fatto nuovo destinato a modificare sensibilmente e stabilmente i precedenti stanziamenti, anche perché i Bulgari avevano un’eccellente organizzazione militare e possedevano una tecnologia che consentì loro di affermarsi presto in quella regione donde nessuno riuscì a rimuoverli. La Bulgaria, che da quel popolo trasse nome, fu quindi da allora in poi un paese situato nell’angolo sud-orientale della penisola balcanica lungo il mar Nero, a nord della Tracia, a sud del Danubio e a oriente del complesso territoriale che, solo per intenderci, denomineremo ancora Iugoslavia.

Originariamente parte dell’Impero romano e poi di quello d’Oriente, la regione suddetta comprese le province di Mesia e di Tracia e nel V secolo conobbe un’invasione di Slavi provenienti da Est rimasti su quella terra fino all’arrivo dei gruppi turchi dianzi nominati. A guidarli fu Isperich (681) che condusse via la sua gente dal mar Nero, la sottrasse alla minaccia dei Khazari e la sistemò in Mesia e, una volta distrutto l’esercito di Costantino IV , le assicurò il pagamento di un tributo annuo da parte bizantina che fu all’origine dello sviluppo di quel popolo.

Alla sua morte Isperich fu sostituito da re Tervel (701-718), che fondò la nuova capitale denominata Pliska e consolidò un regno al cui vertice fu posto un Khan che fino al X secolo costituì a volte una minaccia a volte un sostegno per i Bizantini; un sostegno rappresentò senza dubbio allorché nel 718 quel popolo aiutò militarmente Leone III l’Isaurico durante l’assedio arabo di Costantinopoli.

Con questo sovrano la Bulgaria si rafforzò e cominciò ad avere frontiere certe, a Nord fino al fiume Timak e a Sud sino alle terre della Tracia, occupò buona parte della penisola balcanica dal Tibisco alla Transilvania e cominciò anche a rappresentare una remora per la sicurezza dei Bizantini, malgrado gli attacchi lanciati contro quell’insediamento da Costantino V fra il 760 e il 780.

Alla morte di Tervel gli successe Sevar, nel 739, con cui cominciò un periodo di guerra civile terminato nell’803 con il consolidamento del potere da parte del boiardo Krum che guidò personalmente una guerra contro i Bizantini e sconfisse l’imperatore Niceforo i nell’811; il quale ultimo poi si riebbe e rase al suolo persino la città di Pliska. Si registrò allora il primo consistente sviluppo bulgaro continuato sino all’814, l’anno in cui Krum morì mentre assediava addirittura Costantinopoli dopo aver ucciso l’imperatore avversario.

Senza dubbio in queste guerre, da una parte e dall’altra, campeggiano una logica aggressiva per eccellenza, nonché il desiderio di primeggiare e di affermarsi con la violenza, sulla base di sentimenti che uniscono la vicenda orientale, spesso contraddistinta da conflitti il cui senso quasi finisce per sfuggire, con vari momenti della storia dei regni romano-barbarici, presso i quali le “trasmigrazioni di popoli” vanno di pari passo con ripetute, crudeli battaglie il cui scopo è quello di sopravvivere e di “segnare” il proprio spazio vitale.

La corona di Krum fu poi appannaggio di Omurtag (814-841), altra grande figura di sovrano combattente volto soprattutto, fatta la pace con Bisanzio, a lottare contro gli Slavi ai quali tolse Belgrado e Sirmio, mentre ricostruì Pliska e fondò la nuova capitale denominata Preslav. Altro tratto distintivo della sua primitiva personalità fu la pervicacia con cui si oppose al cristianesimo, perseguitando i suoi seguaci, senza tuttavia riuscire a sradicarli da quei territori.

Una figura interessante e sfuggente fu poi quella di Presium (di lui è incerta la data dell’ascesa al trono, mentre quella della morte va collocata nell’852), la cui memoria si tramanda forse con due nomi – accanto a quello ricordato compare infatti quello di Malomir e potrebbe trattarsi dello stesso sovrano –, menzionato soprattutto per la sua guerra contro i Serbi.

A succedergli si presentò a quel punto Boris I (852-907) forse il più grande zar destinato a caratterizzare il cosiddetto primo Impero Bulgaro. Egli ereditò un ampio stato che continuò con intelligenza a espandere verso Serbia e Croazia, gli unici spazi che gli si presentarono conquistabili, dato che non poteva continuare a misurarsi con gli Slavi all’Est e a Sud con i Bizantini ormai rafforzati e divenuti, come dianzi abbiamo detto, pericolosi. Ma la sua forza derivò in particolare dal fatto che comprese la necessità di unire le diverse popolazioni di cui si componeva il suo grande stato, le cui aspirazioni poterono sin da allora definirsi imperiali e competitive soprattutto con i greco-bizantini.

Sotto il suo dominio si trovavano infatti Slavi, Bulgari e Turchi che andavano unificati, anzitutto dal punto di vista religioso oltre che politico. Pertanto, annullando le ambizioni anticristiane dei suoi predecessori egli si risolse, al pari di altri sovrani barbarici dell’Occidente e dell’Oriente, ad abbracciare – preciseremo di seguito come – secondo la confessione ortodossa il cristianesimo accettato nel 904 a Costantinopoli. Da allora in poi i Bulgari furono slavi, potremmo dire, per scelta etnica, mentre la scelta religiosa cristiana finì per favorire il loro avvicinamento ai Bizantini. L’accostamento di quel popolo alla religione di Cristo fu sofferto e contrastato, più che per la convinzione religiosa per la confessione cui aderire.

Con Boris, ad esempio, furono costretti al battesimo tutti i membri della corte, laddove furono cacciati via e uccisi i Boiardi sostenitori delle vecchie tradizioni pagane. Il cristianesimo ortodosso finì per divenire allora religione di stato sulla base di un calcolo politico volto a considerare vantaggiosa per i Bulgari una prima crescita effettuata all’ombra del potente Impero d’Oriente, vicino e in sviluppo.

I Bulgari, in realtà, da tempo si erano decisi ad abbracciare la nuova religione, tuttavia non scelsero rapidamente un mutamento conclusivo, intimoriti dai Bizantini, i quali pretesero subito di effettuare occhiuti controlli sulla nascente Chiesa bulgara. Boris allora, nell’intento di sottrarsi a una troppo pressante influenza costantinopolitana, tentò la carta dell’unione con il pontefice Niccolò I (858-867), il quale accettò subito di appoggiare quella richiesta avvalorata dal fatto che in precedenza quelle popolazioni si sentivano – così si espresse Boris – più attratte da Roma che da Costantinopoli. Ma l’imperatore Michele III , contrastando pervicacemente l’intromissione pontificia, attuò una serie di ritorsioni antiromane e fece, tra l’altro, occupare il seggio patriarcale costantinopolitano da Fozio, annullando l’elezione di Ignazio elemento ben visto dal papa, e quindi la manovra di Niccolò I si rivelò di impossibile applicazione e fu priva di successo.

Allora con le clausole del IV concilio di Costantinopoli (869-870) Boris, prepotentemente isolato da Roma, riuscì soltanto ad assicurarsi l’autonomia della Chiesa bulgara il cui arcivescovo fu indipendente sotto la nominale autorità del patriarca costantinopolitano. Boris sfruttò allora i vantaggi derivatigli dall’unificazione religiosa dei Bulgari, promuovendo lo sviluppo della cultura e della lingua. Dopo un infelice esperimento del figlio Vladimiro che volle restaurare il paganesimo, salì al trono Simeone il Grande (913-927), di educazione bizantina, che assunse la corona e il titolo di zar nell’intento ambizioso di assorbire il più grande e organizzato Impero d’Oriente in un nuovo Impero bulgaro e bizantino e quindi di riportare durevolmente in auge il cristianesimo. Egli fu incoronato «imperatore dei Bulgari» dal patriarca costantinopolitano e annetté completamente la Serbia alla Bulgaria, poi alla morte di Leone VI il Filosofo, durante la crisi della dinastia macedone, portò le sue truppe sin sotto le mura di Costantinopoli.

Pietro, suo erede (927-969), durante il suo lungo regno seguì una politica contraddittoria, a volte filocostantinopolitana a volte avversa a Bisanzio allora in ripresa. Vittima di tal contrastante scelta fu poi Boris II (969-971), ultimo monarca del primo Impero Bulgaro che ebbe spesso atteggiamento minaccioso contro Costantinopoli per cui rappresentò una vera e propria spina nel fianco. Sempre pronto come apparve ad avvalersi dello scontento delle popolazioni sottoposte dai Bizantini a un’eccessiva pressione fiscale, egli fu fatto prigioniero da Giovanni Zimiscè che conquistò nel 971 tutto l’ampio stato bulgaro, in seguito però distrutto dall’imperatore bizantino già menzionato Basilio II , soprannominato il Bulgaroctono per le stragi compiute nel corso dello schiacciamento delle sortite insurrezionali del pretendente bulgaro Samuele che tentò la riscossa dalla Macedonia (976) conquistando in un supremo sforzo la Tessaglia, l’Epiro e Durazzo con una parte dell’Albania. Dopo un momentaneo sbandamento determinato dalla rapidità dell’iniziativa bulgara di cui i Bizantini forse non si attendevano la realizzazione e meno che mai la decisione e l’irruenza che ebbe, Basilio riprese il sopravvento sino a che organizzò una repressione spietata, rimasta come una delle più crudeli ed efferate nella storia di tutti i tempi e di tutte le dominazioni.

Infatti in occasione della vittoria conclusiva a Kleidon (1014) l’imperatore volle dare una lezione senza pari ai prigionieri caduti nelle sue mani in numero superiore a ogni aspettativa, circa 14 mila, i quali furono tutti l’uno dopo l’altro accecati, mentre solo a un soldato ogni cento fu risparmiato un occhio. I “monocoli” così guidarono l’interminabile teoria degli altri soldati ciechi sino all’accampamento dello zar Samuele che, vistili arrivare in quelle condizioni, provò tale impressione da cadere a terra privo di sensi e due giorni dopo morì d’infarto.



Da allora la Bulgaria rimase annientata sotto il potere bizantino sino al 1187, quando gli insorti batterono un esercito imperiale. Essi chiesero allora un patriarca a Roma e così nel 1204 l’arcivescovo di Tàrnovo, Vasilij, ricevette da Innocenzo III il titolo patriarcale. L’unione con Roma durò sino al 1232, poi i motivi politici privilegiarono quelli ecclesiastici. Dopo di che l’arcivescovo tarnoviano scelse l’alleanza con i Greci di Nicea contro i Latini di Costantinopoli e nel 1235 il patriarca costantinopolitano Germano II riconobbe l’acefalia della Chiesa bulgara e il titolo patriarcale per il suo gerarca supremo. Da allora, pur se è impossibile determinare con precisione l’anno, l’arcivescovato di Ocrìda fu trascinato nello scisma di Michele Cerulario; così da quel momento gli ortodossi signoreggiarono in modo assoluto sul cristianesimo bulgaro e l’arcivescovo di Ocrìda portò con sé anche l’episcopato di Tàrnovo.

Di pari passo i Bulgari fondarono il loro secondo Impero politico a Tàrnovo con re Ivan Asen (1187-1196) e si avvalsero inizialmente della crisi bizantina culminata nel 1202-1204 con la eliminazione degli imperatori greci e la fondazione dell’Impero Latino d’Oriente. Infatti alla vigilia della caduta di Costantinopoli, sperando di trarne rafforzamento, l’Impero Bizantino riconobbe ma vanamente l’indipendenza bulgara nel 1202.

Gli imperatori Ivan Asen II (1218-1241) e Koloman Asen (1241-1246), indubbiamente rafforzati dall’arrivo dei Veneziani in Asia Minore, si impegnarono per la riorganizzazione del loro stato, comprendente oltre alla Bulgaria, la Romania, la Macedonia e parte delle coste albanesi, contrastando il rigido feudalesimo dei boiardi che scatenarono una guerra civile.

Ma a bloccare la rinascita del suddetto Impero, contribuì l’invasione mongola che colpì prima della metà del Duecento tutta l’Europa orientale e la stessa Bulgaria, oltre che la Russia, l’Ucraina, la Polonia, la Boemia e l’Ungheria. Così le aggressioni esterne e i contrasti politico-sociali all’interno ridussero il secondo Impero Bulgaro al caos da cui uscì ridimensionato in due stati più piccoli e deboli: Tàrnovo e Vidin governati da sovrani fantoccio che impedirono a quella compagine nel suo insieme di contrastare concretamente Bisanzio, profittando del fatto che quest’ultima in quegli anni cercò di liberarsi del potere veneziano per riprendere il sopravvento, cosa che accadde, come sappiamo, con Michele VIII Paleologo.

Un tipico esempio di sovrano scarsamente destinato a incidere sulla complessa situazione ora ricordata fu Smiletz, zar dei Bulgari fra il 1292 e il 1300, salito al trono grazie alla volontà dei Mongoli. Egli fu un boiardo e successe a Giorgio i, un altro tataro costretto a fuggire per trovare albergo presso i Bizantini. Smiletz cercò di mantenere rapporti di buon vicinato con Costantinopoli, ma non ebbe alcuna incidenza né nella vita bizantina né in quella bulgara e alla sua morte non lasciò rimpianti e neppure una linea politica da proseguire con maggiore o minor successo.

Pertanto il cosiddetto secondo Impero Bulgaro mancò all’appuntamento con la storia, proprio quando avrebbe potuto davvero competere con le altre potenze politiche stanziate nello scacchiere dell’Est europeo.

Nel 1323 salì sul trono la dinastia Sisman che vi rimase sino alla fine del Trecento, ma dovette assistere al crollo progressivo e definitivo della potenza imperiale bulgara battuta dai Serbi e dai Turchi.

Il regno serbo, al quale dobbiamo fare qui sia pure un rapido cenno, nacque solo nel XIII secolo (1221) con re Stefano i che ottenne il titolo regale da papa Onorio III . Il massimo della potenza espansiva serba venne raggiunta invece nel Trecento con Stefano IV Dushan (1331-1355) il quale, per effettuare le sue conquiste a spese della Bulgaria, si giovò della crisi interna di quest’ultima, contemporanea alla pressione turca. Nel luglio del 1330 re Michele Sisman fu battuto dai Serbi a Velbudz e ucciso in battaglia.

Così nella seconda metà del secolo l’Albania, la Macedonia, la Bosnia, l’Epiro, la Tessaglia formarono con il nucleo centrale della Bulgaria la cosiddetta “grande Serbia” che per pochi decenni dette origine a un esteso stato di Serbi e di Romani non sopravvissuto al suo fondatore, che prese pomposamente nome di Impero dei Serbi e dei Greci, ma che rappresenta uno dei casi in cui al termine Impero non corrisponde una forza effettiva e durevole né un altrettanto lucido disegno politico.

Però, comunque sia, Stefano IV riuscì, sia pure per poco, a stabilire buoni rapporti con il papato avignonese e sperò addirittura di essere designato capo di una crociata contro i Turchi Ottomani, che promuovesse la riscossa nei Balcani. Fu quello anzi uno dei rari momenti in cui l’Occidente e il papato in particolare vennero meno al loro compito che era quello di cementare la resistenza cristiana di ogni confessione romana o ortodossa contro i Musulmani infedeli. Invece il papato, stanziato ancora nella lontana Avignone, poco attento al reale pericolo turco e alle richieste d’aiuto cristiane, tacque.

Stefano morì improvvisamente e suo figlio, Stefano IV Uros (1355- 1371), fu incapace di mantenere in vita una compagine imponente per quantità di territori ma politicamente debole. Stefano IV , consapevole di tale fragilità, mise pure mano durante gli anni del suo regno a un nuovo codice di leggi valido per tutta la Serbia. Ma questo suo sforzo, rimasto incompiuto, non riscosse successo.

Allora le difese bulgare e serbe cedettero ai Turchi che cominciarono il loro assalto decisivo intorno al 1350. Nel 1352 alcune migliaia di guerrieri serbi e bulgari furono sconfitti presso Demotika; la Bulgaria fu poi nuovamente devastata nel 1354 e, da quel momento in avanti, gli Ottomanni divennero per essa un pericolo permanente, rafforzati come furono da conquiste effettuate dal mar di Marmara sino a Gallipoli. Da allora in poi la parte meridionale del paese rappresentò un punto di riferimento costante per la mezzaluna che organizzò campagne militari una dopo l’altra. I Bulgari, data la situazione, pensarono persino di tentare la carta dell’imparentamento con il trono bizantino, in seguito al fidanzamento di una delle figlie dello zar Ivan Alexander (1331-1371) con un figlio di Giovanni Paleologo. Ma tutto fu vano in quanto il Paleologo non fu in grado di soccorrerli quando i Turchi, dopo la pace di Adrianopoli del 1363, si impossessarono di Filippopoli (1364).

Le azioni militari furono allora condotte da un imponente esercito, spesso crudele e di stampo barbarico, destinato a impadronirsi fra il 1369 e il 1373 della intera Bulgaria e di settori notevoli dello scacchiere balcanico.

La distruzione completa dello stato bulgaro fu effettuata in particolare da Bajazet i dopo che egli ebbe soggiogato il vòivoda valacco, Mircea, ed ebbe conquistato Salonicco (1391), concludendo in seguito una pace separata con Manuele II Paleologo, volta a preservare – come già abbiamo precedentemente detto – per qualche tempo ancora la capitale bizantina ma a perdere in prospettiva la penisola balcanica. Tàrnovo resistette per tre mesi all’assedio posto dall’esercito ottomano improvvisamente comparso dopo aver valicato montagne e traversato pianure con una velocità strepitosa.

La città alla fine fu presa, ma solo per tradimento, e fu depredata mentre i suoi cittadini vennero sterminati: si consolidò pertanto una situazione che, annullando i Balcani e, in testa, la Bulgaria, contribuì sempre più a isolare Bisanzio da ogni possibile difesa e la circondò da ogni lato di forze nemiche. La resistenza antiturca, anche durante l’incalzare dell’avanzata nemica, fu affidata a uno schieramento bulgaro, serbo e ungherese che tuttavia non riuscì ad aver ragione dei combattivi invasori. Il paese venne così suddiviso in più province sotto la responsabilità politica di un governatore residente a Sofia.

Era quest’ultima la vecchia città balcanica che nella sua vicenda attestò il mutevole, tragico destino di tutta quella zona. Sofia, abitata dalle tribù dei Sardi e conquistata dai Romani attorno al 29 a.C., fu denominata Ulpia Sardica dall’inizio del II secolo per svilupparsi come posizione avanzata romana nella Dacia. Venne poi saccheggiata dagli Unni nel 447 per esser quindi ricostruita da Giustiniano nel VI secolo. Assunse in seguito il nome di Sofia dopo il restauro della omonima chiesa. Nell’809 cadde sotto il dominio dei Bulgari che la annessero ai loro territori. Tornò più tardi in mani bizantine sino al XII secolo per cadere di nuovo, in occasione della breve esperienza del secondo Impero Bulgaro, in possesso dei suoi legittimi detentori. Nel 1382 divenne ottomana fino alla fine dell’Impero turco (1878).

Se i vari tentativi per la riconquista dell’indipendenza non ebbero visibile successo, dopo l’occupazione turca si mostrò più fortunata l’azione svolta in difesa della religione ortodossa, mantenuta dai Bulgari che riorganizzarono, a scopo evidentemente anche politico e di difesa contro lo strapotere ottomano, una forte Chiesa nazionale connessa in modo saldo con il patriarcato costantinopolitano.

Il vassallaggio bulgaro si trasformò pertanto gradualmente in una servitù sempre maggiore e nel 1396 l’annessione della Bulgaria alla Turchia fu un fatto compiuto e conseguente al sostegno conferito agli Ottomanni da Ivan Stacimir, sovrano di quel che restava dello stato bulgaro fra il 1360 e il 1396. Nominato erede del regno nel 1371, questi lanciò dapprima una campagna per la riunificazione dei Bulgari. La sua azione in realtà poco fortunata ebbe però il fine di provocare uno stato di tensione in tutta la nazione, tensione che insospettì i Turchi e rafforzò le loro difese. A questo punto, proprio nel 1396 Stacimir sostenne una crociata in difesa di Nicopoli contro i Turchi ma, coinvolto nella sconfitta cristiana, perse ogni barlume di residua autonomia. Il controllo della Mezzaluna su quello stato fu così completo e deciso che la Bulgaria da allora fece secolarmente parte della Turchia.

Tuttavia, già dopo la prima battaglia di Kossovo (1389) contro la Serbia, l’Impero bulgaro fu sottoposto dal punto di vista politico e amministrativo al già rammentato governatore, denominato Beglerbey della Rumelia, il quale dominò tutta la penisola dei Balcani, eccettuata la Bosnia, con capitale in Sofia.

Le terre del grande Impero bulgaro furono allora divise nei cinque sangiaccati di Sofia, Nicopoli, Vidin, Silistria e Kiunstendil. La dominazione turca durò per cinque secoli e rappresentò l’età più penosa per il popolo bulgaro soprattutto perché dalla fine del Trecento in poi esso risultò quasi del tutto distaccato dall’Occidente di cui non percepì che scarsissime influenze, proprio nel momento in cui la civiltà rinascimentale, divenuta più ricca e complessa, lasciava sensibili influenze nella non lontana Ungheria, in Boemia e in Polonia.

Qualche rapporto – è vero – continuò pur sempre a esistere tra gruppi di cattolici bulgari e Roma, ma dopo la caduta di Costantinopoli anche tale contatto divenne più difficile e saltuario mentre si moltiplicarono le conversioni all’islamismo, e ai cristiani non rimase altro che rifugiarsi nell’ambito della presente chiesa ortodossa. Si pensi tuttavia che nel XVI secolo VI fu persino qualche tentativo di far entrare nella Bulgaria la Riforma protestante attraverso pubblicazioni in alfabeto cirillico, ma si trattò di tentativi sporadici occasionalmente pensati e di nessun rilievo.

Va detto ancora, a proposito della situazione religiosa affermatasi dopo la conquista turca che, formalmente i cristiani, in maggioranza di rito ortodosso e in minoranza romano , non furono obbligati a convertirsi all’Islam e che alcune chiese con i loro sacerdoti rimasero aperte e operanti. Tuttavia privilegi di vario tipo vennero riconosciuti ai Musulmani e inoltre la Chiesa bulgara perse il suo originario carattere nazionale, diventando un feudo ortodosso, cosa che nocque alla permanenza e allo sviluppo del cristianesimo in quella terra.

Più fertile, forse, pure in quell’età di lungo abbandono, rimase il contatto con l’Europa centro-settentrionale, mantenuto attraverso i ragusei, ovvero i più grandi monopolizzatori del commercio balcanico, rafforzatisi dal XVI secolo in poi e rimasti generalmente in buoni rapporti con i sultani e pertanto consolidatisi in fiorenti fondaci situati, per esempio, a Sofia, Adrianopoli, Filippopoli, Serajevo e Belgrado.

A questo punto, senza alcun dubbio potremmo concludere che tali contatti furono meglio che niente, data la tristezza della generale situazione dell’Est europeo e soprattutto dell’elemento bizantino e di quello bulgaro alla fine del Quattrocento, ma i suddetti rapporti rappresentarono in effetti assai poco; oggi poi servono solo a darci un pallido ricordo di quel che fu, come dianzi abbiamo sostenuto, un Impero da considerarsi territorialmente di estensione più che rispettabile, in concorrenza politica oltre che economica con i Bizantini e potenzialmente almeno predisposto a sviluppi che in realtà le drammatiche vicende dei primi secoli del secondo millennio gli negarono.





V . IL FEUDALESIMO



Nell’usare i termini disponibili nell’ambito della ricerca storica bisogna talvolta dare per scontate genericità e imprecisioni ineliminabili con cui è necessario in qualche modo fare i conti. Quando diciamo Medioevo, ad esempio, non intendiamo sempre riferirci agli stessi concetti e quando parliamo dell’Italia medievale sappiamo di trovarci di fronte a problemi differenti rispetto a quelli che riguardano l’Inghilterra o la Francia dell’età di mezzo. Del pari, allorché ci occupiamo di questioni concernenti l’età feudale, siamo consapevoli di doverci servire di espressioni che, come ha detto magistralmente Marc Bloch nella sua Età feudale, sono come monete molto usate, che a forza di circolare di mano in mano perdono il loro rilievo etimologico; tali espressioni allora assumono significati fra loro difformi e mutano a seconda della localizzazione e del tempo prescelto acquisendo una diversa accezione, sia che ci troviamo, ad esempio, nelle terre franco-tedesche della zona renana, sia in quelle della Germania dell’est o dell’Italia settentrionale.

Per l’Italia poi sappiamo che v’è differenza fra le terre padane ove il fenomeno feudale si manifesta alla fine dell’Impero carolingio e quelle meridionali ove l’età del feudo si materializza più tardi, allorché si consolida il regno normanno unitario.

Una tale convinzione allora potrebbe indurre ad abbandonare parole e schemi di ricerca consueti e insoddisfacenti e però – ne siamo certi – il rimedio sarebbe peggiore del male. Pertanto è bene continuare a utilizzare termini e metodi precari di cui senza dubbio potremo servirci ma con cautela, evitando generalizzazioni, facendo attenzione alle questioni particolari cui di volta in volta ci si riferisce e soprattutto sapendo che nulla di quanto affermiamo ha valore assoluto.

In tal modo potremo continuare a trattare di Feudalesimo per indicare pure le differenti situazioni verificatesi al momento della deposizione di Carlo il Grosso, oppure della prima divisione e della successiva crisi dell’Impero carolingio; quando insomma si palesano tutti i tratti essenziali dell’assetto politico e sociale dell’Occidente cristiano, cui si conferisce per convenzione il nome di Feudalesimo.

Anticipavamo però che è oltremodo necessario usare cautela nel servirsi di tal denominazione. Converrà pertanto operare subito qualche precisazione.

Prima di tutto il termine Feudalesimo, almeno negli ultimi tre secoli, ha finito con l’assumere una connotazione particolarmente negativa, sino al punto che la cassazione dei privilegi feudali caratterizzanti l’ancien régime, realizzatasi nell’assemblea degli Stati Generali nella notte del 4 agosto 1789, all’alba cioè della Rivoluzione Francese, è stata considerata un mutamento storico di importanza quasi eccezionale, vuoi dagli storici della Rivoluzione Francese stessa, vuoi dagli altri.

Proudhon, ad esempio, dichiarò cessato allora con la monarchia assoluta lo stesso Feudalesimo, mentre MarX sosteneva addirittura che con la fine di quest’ultimo doveva considerarsi praticamente cominciata l’età moderna.

Nelle suddette affermazioni invero, v’è una parte di patente verità, ma non può negarsi che, alla base, esse contengano un’evidente confusione, originata dall’accorpamento di due fenomeni storici ben distinti e separati, con una certa superficialità invece considerati come due facce di una stessa medaglia e pertanto uniti da una tradizione del tutto polemica e in certo senso artificiosa: la signoria rurale e il Feudalesimo. v’è infatti da tener conto di una situazione economico-sociale distinta da una realtà giuridicoistituzionale, chiamate entrambe – come testé si diceva – con una certa genericità Feudalesimo, mentre è più che necessario distinguere fra la prima, ovvero la signoria rurale, e la seconda ovvero quella che deve essere considerata come attinente ai problemi della feudalità vera e propria. La signoria rurale poi – per rimanere a questo fenomeno – ha inizio lento e quasi impercettibile e comincia in certo modo a far tempo dai secoli della caduta dell’Imperoromanoe dall’età del cosiddetto tardoantico.

Il Feudalesimo invece è peculiare dei secoli IX-XIV e assumerà caratteristiche e nomi ben definiti solo in epoca molto più tarda per rimanere in vigore in momenti assai più vicini ai nostri.



La signoria rurale – lo accennavamo proprio ora – costituì un fenomeno complesso che andrà spiegato partendo da lontano e, per cominciare, dal notevole mutamento dell’assetto territoriale imperiale e della sua organizzazione nel III secolo, per giungere sino all’assetto cui si pervenne nell’evo carolingio.

Nel sistema agrario di Roma – è largamente noto – avevano importanza l’agricoltura, la coltivazione del grano soprattutto, e la viticoltura. L’ager dunque, la zona riservata alla coltura, era in netta antitesi con la foresta e con il saltus riservati all’allevamento e alla caccia.

Nel sistema agricolo germanico invece il ruolo della viticoltura era pressoché sconosciuto e il grano e i cereali erano di uso limitato. Inoltre dal momento che le zone coltivate venivano lasciate, anche per più anni, a maggese, non V ’era troppo marcata differenza fra il campo e le zone pastorali. Il paesaggio delle terre romanizzate appariva dunque differente e più articolato di quelle di tradizione germanica.

Nei secoli VII-VIII, peraltro, le difformità fra i due paesaggi si ridussero. Le popolazioni germaniche infatti, spesso a contatto con le romane, specialmente nei luoghi vicini al limes, si abituarono a mangiare il pane di grano e a gustare il vino. Nelle terre di Roma, invece, il saltus venne a confondersi non di rado, con il sistema agricolo pastorale e i Romani impararono a fare maggior uso di latte, di formaggi, di burro, talvolta sostituito all’olio, nonché del maiale.

Nell’economia tardoantica e altomedievale poi cominciò ad assumere precisa importanza lo sfruttamento delle aree forestali, mentre aumentarono le foreste colonizzate rispetto a quelle lasciate allo stato brado, utilizzate soprattutto per la caccia, per far provvista di legname – per esempio nelle regioni a est del Reno – e conservate nel loro aspetto selvaggio e primitivo.

Le foreste colonizzate invece vennero sfruttate per la raccolta delle erbe, per fare il carbone e per dar vitto agli animali. Le ceneri dei ramoscelli bruciati inoltre trovarono impiego nella concimazione. Al momento opportuno poi, si abbatterono gli alberi per far posto a nuove case spesso costruite, in gran parte almeno, in legno di quercia o di rovere. La quercia in particolare era pregiata in quanto i suoi frutti – le ghiande – nutrivano i maiali. Le castagne invece costituirono un alimento assai ricercato sulle tavole dei ricchi e soprattutto dei poveri. La caccia e la pesca infine rappresentarono un cibo caratterizzante e pur pregiato dell’economia medievale. La fitta rete delle boscaglie contrappuntata da mansi coltivati, da villaggi e da orti e giardini formò insomma un panorama tipico di tutto l’Occidente fra la caduta dell’Imperoromanoe l’avvento dell’età di mezzo. Se l’aspetto delle campagne nel corso dei secoli fu destinato a mantenersi in gran parte immutato e immutabile, non proprio uguale dovette considerarsi la situazione tecnica legata al mondo e alla società agricola.

Accanto all’aratro semplice ancora impiegato in quei tempi in molti paesi mediterranei, nel VII secolo ebbe invero diffusione l’aratro a versoio, munito di una complessa ruota anteriore che consentiva di effettuare solchi e scassi più profondi del terreno. Nel IX secolo poi comparvero i mulini ad acqua, già utilizzati dai Romani, ma ora divenuti un mezzo consueto per macinare il grano e per frantumare le olive. Fra il IX e il X secolo quindi alla trazione iugulare si sostituì quella pettorale che liberò cavalli e buoi da una pratica che rischiava spesso di soffocarli e consentì un migliore utilizzo del bestiame largamente impiegato per il trasporto e l’aratura dei campi. Anche la ferratura degli zoccoli di ferro permise di sfruttare in modo più razionale le cavalcature.

Ma la scoperta più grande deve considerarsi quella della rotazione triennale dei campi che assicurò il riposo programmato delle superfici coltivate e pertanto, al momento opportuno, una loro più generosa resa. La nuova pratica sostituitasi in età carolingia alla più consueta rotazione biennale costrinse però a operare distinzioni fra prodotti del suolo seminati in autunno – grano e cereali – e quelli di primavera, soprattutto orzo e avena, e in particolare obbligò a servirsi di un quantitativo quasi raddoppiato di campi in quanto, oltre ai terreni messi a coltura, bisognava tener conto di quelli tenuti a riposo. Comunque le conseguenze di tale innovazione furono del tutto positive, poiché moltiplicarono il rendimento dei fondi agricoli e degli animali e alleviarono in parte le grandi fatiche dei contadini. Senza dubbio anche in questo caso è bene osservare la regolamentare cautela: in molte zone infatti, le nuove tecniche rimasero quasi del tutto ignorate e si continuarono a usare vecchi, rudimentali aratri, cavalli e buoi vennero ancora condotti con il vecchio sistema della trazione iugulare, mentre le tecniche relative alla semina e alla concimazione proseguirono secondo schemi superati e consueti. Le aziende agricole coltivate secondo nuovi metodi ebbero comunque rese moderatamente maggiori, mentre i campi coltivati al vecchio modo conseguirono risultati assai più modesti.

Se questa era la condizione non davvero esaltante delle campagne si deve aggiungere che anche il livello di densità umana fu allora poco elevato e che la durata media della vita rimase complessivamente breve. Le nascite diminuirono progressivamente, mentre soprattutto il fenomeno della mortalità infantile si incrementò sempre più. La durata media della vita era ben inferiore ai cinquant’anni, mentre raggiungere i settanta sembrava quasi miracoloso e la mortalità era molto forte anche a causa delle guerre, dei disordini connessi agli assalti e alle invasioni barbariche. La qualità della vita poi fu del tutto deludente; mancarono le cure e ogni forma di prevenzione, di igiene sanitaria, di allontanamento del contagio e, con l’andar degli anni, pur chi ebbe ancora il dono di vivere perse i denti, la vista, fu oppresso dalla sordità e da mille acciacchi che lo resero presto invalido e incapace di procacciarsi il pane.

Gli episodi bellici e le invasioni nello stesso tempo provocarono sensibili danni pur se – come oggi generalmente si ritiene – gli eserciti nemici non furono molto numerosi. Gli Ostrogoti giunti in Italia a ranghi serrati, a famiglie intere, ad esempio, non raggiunsero i centomila, mentre anche i Longobardi pervenuti nella pianura Padana in seguito a una consueta trasmigrazione, non sembra fossero di più e i Vandali di Genserico, impostisi nell’Europa occidentale e nell’Africa settentrionale e più tardi in Sicilia, pare non superassero gli ottantamila.

E tuttavia gli uni e gli altri seminarono il terrore, tanto è vero che un autore attento come Procopio di Cesarea nel parlare delle vittime della guerra greco-gotica ci dice, gonfiando oltremodo la realtà storica per sottolinearne la drammaticità, che esse furono più di 10 milioni, senza tener conto che gli italiani non erano allora in tutto più di quattro milioni e così le sue cifre appaiono destituite di ogni attendibilità. In condizioni differenti tuttavia i danni di tal ventennale conflitto si sarebbero forse presto sanati, ma nel VI secolo invece ciò risultò impossibile e i vuoti provocati risultarono incolmabili, anche per il sopraggiungere di grandi epidemie, di tubercolosi, di vaiolo, di malaria divenuta pressoché ricorrente nelle zone costiere e in quelle ricche di corsi d’acqua, senza contare il sopraggiungere della peste. Ci riferisce infatti ancora una volta Procopio che fra il 542-543, cioè nel momento cruciale della guerra greco-gotica, scoppiò una pestilenza che, iniziata in Etiopia, si propagò in tutto il Mediterraneo, provocando trecentomila vittime (altra cifra da assumere con cautela) nella sola Costantinopoli.

Per quel che riguarda la penisola italiana ai danni della suddetta guerra e della peste si sommarono poi quelli introdotti dall’invasione longobarda del 568-569, per cui si ritiene che nei primi anni del VII secolo, alla fine del pontificato di Gregorio Magno, l’Italia non superasse i due milioni di persone, ossia poco più o poco meno di un terzo degli abitanti del i secolo, calcolati a circa sette milioni e mezzo. La povertà e l’aumento delle malattie epidemiche resero poi sempre più precario e critico il livello di vita dell’Occidente cristiano. Per tutti questi motivi allora e per ognuno di loro, la condizione della campagna e dell’agricoltura durante la lunga epoca sulla quale abbiamo gettato uno sguardo prendendoci la libertà di saltare da un secolo all’altro, convinti che la realtà sociale ed economica di base presentasse in quel lungo periodo sensibili e perduranti analogie, fu tutt’altro che favorevole a consentire un’esistenza tranquilla e gratificante.



I flagelli naturali, le inondazioni, le siccità, i terremoti, gli incendi di proporzioni gigantesche compirono l’opera di distruzione dianzi accennata e zone sempre più ampie, normalmente abitate in età romana, divennero in età tardoantica e altomedievale progressivamente spopolate. Il fenomeno riguardò ove più ove meno tutto l’Occidente, anche se, come è stato spesso ricordato, l’Italia fu complessivamente meno colpita di altri territori e a soffrire furono segnatamente più che i campi i centri urbani, talora, anche se non specificamente nella nostra penisola, ridotti a borghi poco abitati.

Le campagne invece continuarono anche allora ad assicurare in qualche modo il sostentamento delle popolazioni e, pure se il livello generale di produttività si abbassò sensibilmente, esse finirono per provvedere più spesso all’autoconsumo che all’approvvigionamento di più ampi mercati. La situazione agricola dell’epoca è comunque difficilmente rappresentabile in quanto per i secoli fra il III e l’VIII abbiamo pochi dati, ma tutti convergenti nel presentarci ampi spazi sempre più vuoti, mentre voci autorevoli come quelle di papa Gregorio Magno e di Paolo Diacono, lo storico dei Longobardi, ci confermano l’impressione che un grande silenzio avvolgesse la terra. Per fare un esempio al quale conferiremo un valore puramente indicativo, diremo che verso il III secolo il continente già in crisi raggiungeva quasi i settanta milioni di abitanti mentre nel VII , in base ad alcune più o meno attendibili stime, lo stesso sarebbe sceso a circa trenta milioni. Dalla metà dell’VIII secolo al X peraltro, salvo alcune specifiche aree raggiunte dalle invasioni arabe, normanne e ungariche, poté notarsi una generale, lievissima tendenza all’incremento demografico. Le famiglie furono, pur nelle proporzioni generali cui ci siamo riferiti, abbastanza numerose e pare che in talune zone, nell’hinterland parigino presso l’abbazia di Saint-Germain-des-Près, i nuclei familiari giungessero persino a sei persone.

Comunque non è certo che le cronache riportino con esattezza questi numeri, non possiamo garantire che le stesse fonti che esagerano quando precisano il numero dei morti in battaglia, non cadano in pari eccessi anche in altre situazioni, né sappiamo per esempio se tra i giovani che cronisti e carte menzionano in quei mansi, si conteggiassero solo i figli dei coloni oppure si comprendessero anche giovanissimi servitori, spesso occupati con varie mansioni presso le case ove più grandi erano le estensioni di terreno coltivato e quindi più forti le esigenze di aiuto. A ogni modo però l’incremento della popolazione occidentale anche nel X secolo, se vi fu, si mantenne assai basso, le campagne si spopolarono e così fu difficile poter coltivare ampie distese di terreno che avrebbero avuto bisogno di braccia sempre più numerose e possenti.

La famiglia contadina risiedeva nel manso formato dall’area recintata con la casa, gli edifici agricoli e l’orto. Il manso tuttavia indicò pure il complesso dei campi e dei prati sparsi nel territorio agricolo del villaggio e anche il diritto di uso sul collettivo sfruttamento dei boschi e delle ampie aree non coltivate. Manso dunque finì per significare l’unità di conduzione agricola adeguata alle forze produttive di una normale famiglia. Spesso pertanto non superava i due ettari di estensione sebbene ve ne fossero persino di superiori ai quaranta. I mansi maggiormente dotati di servizi, strade, acqua, furono di solito conferiti ad agricoltori liberi e vennero perciò detti ingenuili; gli altri, più poveri e difficilmente coltivabili, furono affidati invece ai servi o agli schiavi e vennero denominati servili.

Le proprietà con il IV-V secolo tesero ad ampliarsi e a raccogliere nel loro ambito anche le terre dei proprietari più deboli che, per essere salvati dal fisco e dal pericolo delle invasioni, preferirono rifugiarsi sotto l’ala protettrice di più ricchi e potenti proprietari, cui affidarono i loro beni dietro corresponsione di una maggior sicurezza che nessun altro in quelle condizioni avrebbe potuto loro garantire.

I più grandi complessi fondiari presero il nome di villae e furono appannaggio di re, famiglie politicamente ed economicamente forti e di enti ecclesiastici che dal V-VI secolo in poi, esercitarono una continua opera di protezione sociale e, in cambio, accrebbero a dismisura le loro proprietà.

Un ristretto numero di potentes dominò pertanto su moltissime famiglie di liberi e di servi. I potentiores inoltre, basandosi sulle loro forze, cercarono di formarsi un potere del tutto personale; ebbero sgherri e uomini d’arme che dovevano difendere le popolazioni rifugiatesi nelle zone di pertinenza signorile dagli insulti e dagli assalti degli eserciti barbarici.

Già dal V secolo dunque la villa si suddivise in due parti fra loro complementari: la pars dominica o del signore, detta anche riserva, direttamente condotta dal proprietario, e la pars massaricia, da massarius o mansionarius, ovvero contadino, frazionata in sezioni denominate per l’appunto mansi, coltivate da uomini legati alla terra e al suo sviluppo. Mentre nell’età feudale vera e propria, lo vedremo presto, fra la pars dominica e la massaricia v’era una pronunciata distinzione, nel V-VI secolo all’interno delle villae e dei villaggi si mescolarono le aree di pertinenza signorile e quelle dei massari.

Comunque, a prescindere dalla suddivisione delle diverse partes in età tardoimperiale e altomedievale, la campagna fu organizzata secondo un modello produttivo contrassegnato dalla formazione attorno al villaggio di tre zone concentriche così disposte: quasi a ridosso del villaggio v’era una prima zona di estensione non troppo limitata ma non enorme, coltivata piuttosto intensivamente a orti e vigneti, ove le persone dedite all’agricoltura adoperavano lo scarso concime prodotto dagli animali domestici e – perché no? – dall’uomo. La seconda zona pressappoco di pari grandezza era invece lavorata a cereali e lì, a raccolto avvenuto, tutti gli animali del villaggio potevano liberamente pascolare senza tener conto della proprietà dei vari poderi. La terza fascia, la più spaziosa, era quella dei boschi, egualmente accessibile a tutti gli abitanti del villaggio per il pascolo, la caccia, la pesca, la raccolta della legna e dei frutti ivi spontaneamente nati.

Naturalmente, salvo determinati casi, lo sviluppo delle terre e la loro coltivazione non furono del tutto ordinati e i contadini non apparvero sempre ben protetti, anche perché non poche volte le loro residenze rimasero lontane dall’abitato, sperdute nelle sconfinate campagne e in quei casi, allora, risultò difficile ai loro abitanti servirsi del legname dei boschi, delle ghiande, delle castagne e simili.

Peraltro, pur senza soffermarci troppo sulla condizione delle singole famiglie dei coltivatori, si deve riconoscere che se in condizioni eccezionali la produttività dei terreni apparve del tutto deludente, anche nelle annate migliori la loro rendita si mantenne su uno standard di complessiva modestia. Sappiamo infatti che nell’insieme la rendita dei cereali maggiori e minori fu di due o tre volte appena superiore al prodotto seminato. Se pensiamo perciò che a raccolto ultimato bisognava conservare una parte di esso per la semina successiva e versarne un’altra congrua quantità al proprietario della campagna coltivata, si può ben immaginare come alla famiglia contadina, spesso numerosa, ne rimanesse poco per il proprio sostentamento. Fu necessario pertanto integrare il consumo della farina di grano, di miglio e di orzo con i prodotti delle foreste e soprattutto con la caccia e la pesca. Ma l’integrazione dell’allevamento degli animali e delle coltivazioni non fu agevole per carenza di attrezzi, di animali utilizzabili e di concime. Così la povertà rese gli agricoltori sempre esposti a una vita precaria, che li privò di riposo e di assistenza e mantenne le loro famiglie quasi al limite della sopravvivenza. Infine quando le condizioni vitali furono del tutto insufficienti e i pochi rimasti a coltivare la terra l’abbandonarono, allorché lo spopolamento si faceva totale, lo spettacolo della natura deserta dovette essere invero desolante e grandioso nella sua tragicità.



Abbiamo già avuto modo di accennare, sia pure indirettamente, che in generale il contadino non era proprietario della terra coltivata e quindi, non di rado, neppure degli animali allevati. Spesso poi, essendo un servo, più raramente uno schiavo, non era neppur padrone di se stesso e la sua condizione era servile.

Lo status dei servi appariva invero assai particolare. Sino al II-III secolo d.C. essi erano rimasti sovente in situazione di schiavitù presso i grandi proprietari terrieri i quali, nel momento del declino politico ed economico dell’Impero, cominciarono a ridurre le superfici delle loro aziende, data la richiesta sempre più esigua di prodotti da immettere nei mercati cittadini per il normale consumo e la progressiva diminuzione degli abitanti. A quel punto, i proprietari più che di accumulare beni ebbero bisogno di braccia da lavoro, invece in calo, data la già menzionata contrazione demografica. Nacque pertanto la tendenza ad accasare una considerevole parte di schiavi, alle cui rispettive famiglie furono conferiti un pezzo di terreno e una casa – un manso come si diceva correntemente – in modo da poter provvedere al sostentamento proprio e dei familiari.

Al padrone i mansionari o manselli - così talvolta risultavano chiamati – furono tenuti a corrispondere un tributo annuo o un certo numero di corvées, cioè di giornate lavorative, denominate in latino operae. Inoltre essi dovettero al padrone doni in natura in occasione del Natale e della Pasqua o di altre festività (in Francia ad esempio per san Michele o san Martino e in Inghilterra per san Giorgio), doni costituiti di solito da polli e uova nonché da prodotti di artigianato domestico. Tutto ciò contribuì a recare aiuto al proprietario ma aveva anche valore simbolico di recognitio dominii e servì a mantenere vivo il ricordo della dipendenza padronale. I servi rimasti presso la casa del padrone oltre che casati vennero chiamati pure prebendari, da praebenda, una parola che indicò il vitto loro corrisposto.

Oltre a queste concessioni, il grande proprietario donò parte delle sue terre anche a coltivatori liberi ma senza appezzamenti agricoli, ai quali, data la condizione non servile, chiese un numero minore di prestazioni d’opera e di corvées: al massimo si trattava di tre prestazioni mensili contro le tre settimanali dovutegli dal mansionario.

Questi coloni liberi, man mano che la situazione delle campagne si fece meno precaria, finirono per assumere la condizione di piccoli proprietari delle aree vicine a quelle dei grandi proprietari ai quali, in mancanza di assistenza statale, chiesero aiuto in caso di invasioni o di grandi calamità. I più facoltosi detentori di fondi rustici da tempo avevano abbandonato la città esposta alle guerre e alle trasmigrazioni di popoli per trovare rifugio in residenze di campagna fortificate, difese da un seguito armato, nonché dai servi e, all’occorrenza, anche dai coltivatori di condizione libera che rinunciavano a parte delle loro prerogative pur di avere l’assistenza e la protezione di persone facoltose, disposte a garantir loro una sorta di immunità di fronte a pericoli di tanto in tanto insorgenti.

Il fenomeno, come può desumersi da ciò che abbiamo detto, apparve complesso. A descriverlo, nel V secolo è Salviano di Marsiglia, il quale nota come il contatto fra grandi e piccoli proprietari fosse differente da zona a zona. A nostra volta aggiungeremo che in Italia soprattutto la piccola proprietà detta allodio rimase viva e si mantenne vigorosamente tale in particolare nelle aree rimaste più a lungo sotto la potestà bizantina, in Romagna, nelle Marche, in Puglia, nella Campania e in Calabria. In conclusione, in seguito a questa sistemazione della società agricola le più cospicue proprietà, quelle rimaste ai grandi patrizi romani, quelle passate alla Chiesa e quelle infine gestite dai Germani, vennero condotte vuoi da liberi coltivatori detti allodieri, vuoi da contadini di condizioni servili, vuoi liberamente dagli originari padroni mediante funzionari di loro assoluta fiducia.

Le terre lavorate da liberi o servi costituirono la già ricordata pars massaricia da mansionarius o massarus, ovvero colono (dal latino manere), in altri termini colui che rimaneva stabilmente sulla terra. La riserva padronale si chiamò invece pars dominica o indominicata. Qualche volta le due partes erano ben divise e distinte fra loro, ma assai spesso la pars massaricia si incuneava fra i mansi indominicati . Le due sezioni nel loro complesso formarono la curtis o villa. Originariamente i due termini stettero a indicare unicamente la residenza e la terra del proprietario e l’insieme degli edifici attribuiti ai coloni, le stalle, i depositi per attrezzi e le seminagioni, il mulino, il frantoio, i lavoratori che nel loro insieme la costituirono. In seguito però curtis indicò anche il complesso dei terreni della pars massaricia e, infine, i boschi, le riserve di caccia e di pesca: insomma la totalità delle terre coltivate e incolte ove i contadini lavorarono la loro parte e compirono corvées settimanali e mensili per conto del loro padrone.

Ai concessionari dei mansi, di condizione libera o servile, vennero comandati tre impegni fondamentali. Primo, la consegna periodica alla curtis di un certo quantitativo di prodotti lavorati, tratti dal terreno ricevuto in concessione: legna da ardere, carbone, vimini intrecciati, pali, travi, attrezzi agricoli. Nei mansi servili le donne tessevano per il dominus e la sua consorte rotoli di tela e di panno, filavano la lana; secondo, la fissazione di corvées (il termine deriva dal tardo latino corvata che significò requisizione, imposizione) che per ogni manso riguardarono una singola unità da lavoro, un uomo o un aratro; terzo, le particolari incombenze denominate notti o nottate che posero il concessionario alle dipendenze del padrone per un periodo di tempo indefinito, un periodo che, spesso, non si concludeva con la sera e continuava anche di notte, mettendo il suddetto in condizione di non far ritorno alla sua abitazione.

Le nottate ad esempio riguardarono il servizio di scolta presso le fortificazioni, obbligatorio in ogni periodo e soprattutto durante le guerre o le varie trasmigrazioni di popoli che esponevano al pericolo la curtis e i suoi abitanti. I titolari di mansi infine dovettero al proprietario la corresponsione di un canone annuo in denaro e in natura.

Fra le curtes e i mansi concessi si costituì dunque un rapporto di lavoro che traeva la sua base principale se non essenziale dalla terra e imponeva a tutti un duro lavoro determinato dal fatto che il canone annuo era nella maggior parte dei casi corrisposto in danaro, cosa che si verificava quasi sempre nelle curtes dell’Italia settentrionale. Pertanto i titolari di mansi ingenuili e servili dovevano sempre avere a disposizione somme di danaro da corrispondere al proprietario e da versare ogni anno insieme con una scelta di prodotti della terra. Ciò obbligò allora i massari a esercitare attività che offrissero loro l’opportunità di raccogliere moneta fresca. Tutto questo impose ai suddetti durissime condizioni di vita, specialmente nei piccoli villaggi e nelle zone lontane dalle città, laddove era più difficile esercitare attività commerciali e artigianali autonome.

La giornata di lavoro, come si diceva dura e lunga, cominciava all’alba e terminava al tramonto e i contadini, recatisi a lavorare in fondi anche molto lontani dalla loro residenza tornavano a casa, spesso all’interno del villaggio, soltanto all’appressarsi della notte. Il loro numero era elevato. Nei tenimenti piccoli e medi essi erano di alcune decine, nei grandi anche di molte centinaia come a Pomposa, a San Clemente a Casauria e a Bominaco. A Montecassino invece superavano di gran lunga il migliaio. A Santa Giulia di Brescia erano 750 suddivisi in 85 curtes. Quando le curtes erano molto estese, si moltiplicavano le prestazioni d’opera e il numero dei contadini impegnati nelle corvées, ampliando e rendendo in tal modo più articolate e precise le condizioni della vecchia villa romana.



Le notizie relative alla situazione interna della proprietà monastica sono desunte per solito dai polittici, ovvero dagli inventari dei beni monastici così denominati in quanto scritti su pergamene piegate più volte su loro stesse. I polittici si trovano specialmente nelle abbazie della Francia settentrionale e dell’Italia del nord. Per esempio è molto noto quello di Saint Germain-des-Près dal quale siamo in grado di desumere il numero dei fondi, la loro estensione in moggi, leghe ed ettari, con la specificazione delle coltivazioni, il quantitativo di prodotti ricavati e il numero dei coltivatori.

In un bosco di 5 leghe – una lega era uguale a 2222 metri – potevano allevarsi mille maiali. Per ogni terreno si elencavano i quantitativi di grano e di uva, di cereali, di olivo e di prato. Seguivano per solito gli elenchi con i nomi dei coloni e dei mansi affidati loro. I nomi dei coloni erano poi accompagnati da quelli delle loro mogli e dei figli, tutti accorpati insieme in quanto il complesso monastico disponeva globalmente della loro opera e pur se essi non potevano dirsi schiavi – la religione cristiana e la Chiesa mitigarono e migliorarono in qualche modo la condizione servile seppure non l’annullarono – apparivano stabilmente legati alla terra in una con i loro genitori, i rispettivi coniugi, i discendenti e la loro condizione sembrava immutabile.

Facciamo un esempio riportato nella stessa fonte, quello di Giroardo, che coltivava il suo manso con la moglie Gerberga e con il bambino di nome Baldoario, ai quali come unità familiare spettò un mezzo manso di 4 bunuaria, ovvero di circa cinque ettari. Facciamo poi menzione di Grimboldo e di sua moglie Hadelinda con 6 figli – Grimboldo, Ildemario, Grimberga, Adelide, Hadena, Herlinde – considerati tutti sottoposti a Saint Germain. Ad essi toccarono mezzo manso con 4 bunuaria di terra arabile, un quarto di arpento di vigna – un arpento era uguale a 12,64 are – e un mezzo arpento di prato. Il colono doveva al monastero un corrispettivo relativo a un mezzo manso.

L’inventario del monastero di San Tommaso Apostolo, dipendente dalla chiesa di Reggio Emilia, rivela che tal monastero seminava nella pars dominica 50 moggia di cereali e ne ricavava 140 e a volte 190. Dalla vigna si ottenevano poi 15 botti di vino. Nello stesso luogo si trovavano 4 buoi con 2 gioghi, 2 vomeri, 2 carri, 1 zappa, 1 mannaia, 2 scuri, 3 seghe, 8 falci da mietitura, 7 recipienti per la raccolta del mosto, 25 maiali. Il fieno raccolto era eguale a 30 carri.

I servi e le ancelle maggiorenni e minorenni erano in numero di 62: la curtis era dotata di 2 ospizi dai quali dipendevano 5 poderi su cui risiedevano 9 coloni dipendenti, dai quali venivano raccolti 60 moggia di cereali, 5 botti di vino, 30 denari, 12 polli, 60 uova e si effettuavano 42 giornate complessive di lavoro. Nei dintorni di Reggio si trovavano 30 poderi dipendenti dal monastero da cui si erano ottenuti 120 moggia di cereali, 15 botti di vino, 6 polli, 30 uova. Il loro contributo in moneta era precisato in 12 denari d’argento e inoltre risultavano presenti 20 opere che avevano effettuato il loro lavoro, metà con i buoi e metà servendosi dell’impiego delle sole mani con cui toglievano sassi, estirpavano erbacce e radici e scavavano piccoli solchi ove collocare le sementi.

I servi e le ancelle del monastero nel complesso ammontavano a 382. Tutti erano tenuti a prestare la loro attività onde aumentare la produzione nelle campagne dei monaci, a prescindere dal sesso e dall’età, i giovani come i vecchi e i bambini, gli uomini come le donne. A nessuno si riconosceva alcunché per il lavoro prestato, nessuno appariva tutelato in alcun modo in caso di malattie o di morte e non venivano corrisposti pensioni o trattamenti previdenziali una volta raggiunta la vecchiaia.

Peraltro vi fu una bella differenza fra la condizione dei coloni liberi ai quali, una volta effettuato il loro lavoro, non vennero richiesti altri obblighi, e la condizione invece dei servi, sottoposti ad angàrie e corvées defatiganti e continue alle quali non poterono in alcun modo sottrarsi, per cui spesso assistiamo a lunghe cause di servi che, per sfuggire a una tutela invero pesante, tentarono di dimostrare la loro condizione di liberi a differenza, ad esempio, di quella dei loro genitori. A tali procedimenti giudiziari i monaci cercarono allora di resistere in ogni modo onde non perdere unità lavorative corvéhable à merci, mettendo in evidenza che, se servile era stata la condizione dei genitori dei loro coloni, quella dei figli – tal era la dura consuetudine della gleba – non poteva essersi modificata. L’azione dei ricorrenti quindi dovette essere considerata dall’abate o da chi facendone le veci difendeva le ragioni dei proprietari come sottrazione al regolare servizio verso l’ente ecclesiastico da cui dipendevano e pertanto essi furono spesso perseguiti e condannati.

I servi incolpati allora produssero a loro volta, quando li trovavano, testimoni i quali dichiaravano che i suddetti reclamanti erano proprietari liberi una volta che gli anziani signori – per i motivi più disparati, ad esempio per tacitare la propria coscienza in caso di morte oppure per gratitudine avendo ricevuto particolari servigi e prove di fedeltà e di attaccamento – avevano “inferto” ai loro genitori un simbolico colpo di verga, un colpo con cui la condizione servile veniva modificata in quella di uomo libero. La causa si presentava perciò lunga e piena di colpi di scena; vi si succedevano dichiarazioni e giuramenti, giudizi di Dio e dichiarazioni, al termine delle quali solo in qualche caso, la condizione di libero coltivatore era confermata. Spesso tuttavia si dava ragione ai monasteri che, una volta comprovato lo status di servitù dei loro contadini, riuscivano ad attestare la propria sovranità sui fondi loro concessi.

Una situazione del genere, ovvero di “buon diritto” abbaziale, apparirà registrata in alcuni feudi del monastero di Montecassino, in particolare nel Placito di Capua del 960, uno dei primi esempi del volgare italiano, con cui il cenobio cercò di dimostrare la sua ancor vigente commendatio sancita da una sorta di interrogatorio comparso in un atto formale, relativo a terre e uomini, insomma concernente tenimenti rimasti nel loro insieme, nonostante le alterne vicende delle scorrerie longobarde e di quelle saracene, di proprietà benedettina.

Ci si chiede spesso in qual proporzione fossero suddivisi i terreni della pars dominica e della massaricia. La risposta non è facile in quanto, come nel caso sopra citato, non esistevano proporzioni definite e ripetibili e quasi in ogni curtis si seguivano metodi diversi.

Possiamo dire però che se i privati si comportavano in modo difforme e privo di regole precise, i monasteri erano maggiormente legati a consuetudini che, quando possibile, venivano rispettate. Anzitutto si cercava di stabilire una proporzione fra la possibilità di avvalersi delle corvées necessarie e il numero di terre personalmente condotte. Quando esse erano numerose anche le terre rimaste direttamente al proprietario risultavano di più. Quando invece le opere scarseggiavano anche i terreni della pars dominica erano di numero ridotto. Ad ogni maniera però, in Italia settentrionale la pars massaricia rappresentava per solito circa i due terzi dell’intera curtis e gli appezzamenti rimasti al proprietario erano poco più o poco meno di un terzo.

Tuttavia questa situazione non può essere assunta come prova di un’illuminata amministrazione curtense o di comprovata socialità, in quanto i terreni del dominus erano di meno ma erano sempre i migliori, i più fertili e i suoi prodotti erano di quantità e qualità migliore.

La pars massaricia infatti era sì molto più grande, ma conteneva le terre putride, le acquitrinose, quelle da disboscare e discioccare, da canalizzare e bonificare e quelle in qualche misura redditizie erano invece le peggio esposte da cui si ricavavano meno prodotti e i più scadenti. Il contadino insomma oltre a lavorare molto per il padrone doveva doppiamente impegnarsi sul fondo di sua pertinenza se voleva sperare di trarre da esso almeno quanto bastava a pagare il fitto e a sostentarsi. Concludendo, la sua situazione poteva definirsi grama e drammatica.

La ripetuta integrazione fra pars dominica e massaricia è dunque un fatto importante e caratterizzante nella vita della curtis, l’elemento che darà luogo alla cosiddetta economia curtense, alla quale si dà un significato di economia particolarmente autarchica destinata a favorire l’autoconsumo e ad esaurirsi in ambito interno e, tutto al più, in pratiche di elementare scambio. Senza dubbio in tal tesi v’è del vero. È innegabile infatti che la curtis tese a produrre al suo interno la maggior parte dei prodotti necessari al sostentamento delle famiglie ivi residenti. Ma siffatto tipo di economia non riguardò comunque la massa dei coltivatori liberi i quali, non potendo mantenersi solo sulla base del loro più limitato fondo, dovettero procedere a operare una sorta di commercio a volte su scala ristretta, a volte più ampia.

Non si può dimenticare poi che anche le più grandi curtes ebbero necessità di provvedersi di prodotti che non erano ricavabili esclusivamente all’interno del sistema curtense. Gli utensili per la campagna e per l’edilizia, i materiali da costruzione, le tegole, il vetro, il ferro, non poterono che acquistarsi all’esterno e così dicasi per i buoi e i cavalli. Inoltre anche i prodotti del suolo, della pesca e della caccia, consumati nell’ambito della curtis furono a volte superiori ai i bisogni del fondo stesso e quindi vennero avviati ai mercati cittadini, venduti ai monasteri e ad altre comunità bisognose di riceverli.

L’organizzazione del trasporto e del commercio delle merci eccedenti il quantitativo adoperato in privato costituì un capitolo importante e complesso della vita della curtis, volta a organizzare una serie di corvées, cui erano interessate talora centinaia di opere, quasi del tutto devolute a lavori che si svolgevano fuori della loro residenza abituale. Tutto ciò alimentò oltre all’economia interna un sistema di scambi che non poté prescindere da una certa circolazione monetaria, senza dubbio ridotta in età tardoantica e altomedievale ma mai completamente interrottasi.

Il commercio locale di cui ora abbiamo detto si effettuò mediante fiere e mercati, frequentati dalle popolazioni circostanti e da venditori ambulanti. Al continuo accrescimento del numero dei suddetti centri commerciali corrispose poi un sostenuto numero di zecche, ovvero officine per il conio delle monete, collocate in zone provviste delle materie prime necessarie, anzitutto le miniere onde estrarre il piombo argentifero usato per le monete di uso corrente. Quando si organizzava una fiera di una certa importanza la zecca più vicina emetteva nuovi denari che avevano una circolazione intensa ma ristretta. La produzione monetaria era tuttavia modesta e limitata ai periodi in cui più fervevano gli scambi commerciali.

La regione renana, oltre a commerciare con i Paesi Bassi e con la Lombardia, esportava prodotti cerealicoli in altri paesi più o meno lontani. Eginardo, ad esempio, ricorda che alcuni mercanti di Magonza vendevano il frumento precedentemente acquistato nelle città prospicienti il fiume Meno e, fra queste, Francoforte.



Per molto tempo, anche nei primi decenni del nostro secolo, la storiografia, forzando troppo i termini della questione, ha voluto suddividere l’economia in naturale e monetaria, conferendo al primo aspetto il significato di una situazione praticamente priva di mercato e di commerci, quindi contrassegnata da una quasi assoluta mancanza di circolazione di danaro. Tale situazione sembrò coincidere pienamente con quella del periodo tardoantico e altomedievale. Questa fu anche l’opinione di Henri Pirenne, il quale scorse nella mancata diffusione del denaro in Occidente uno dei motivi dell’espansione araba resa possibile in un continente praticamente privo di commerci e di scambi.

Le ricerche degli ultimi decenni invece hanno sensibilmente modificato i nostri convincimenti. Oggi infatti si traccia un quadro di una cristianità occidentale fra il V e l’VIII secolo impoverita e arretrata, ma certo non tornata a un’economia di puro e semplice scambio naturale.

A quanto detto sulla vita delle curtes e sulle loro necessità di provvedersi di materiali spesso acquistati in zone differenti da quelle residenziali, dobbiamo aggiungere che nei suddetti secoli, nonostante il progressivo impoverimento della società, rimasero ancora in vita – come proprio dianzi ricordato – fiere e mercati locali e che nelle città degradate ma non sparite, specialmente nella penisola italiana, si ebbe la presenza di una non indifferente attività artigianale senza dubbio non riservata solo agli abitanti di una curtis, di un villaggio o di un centro urbano, ma non di rado aperta anche a concittadini di luoghi diversi che, pur nel periodo delle invasioni barbariche e nei secoli immediatamente successivi, continuarono a mantenersi in contatto fra loro. Tutto ciò conferma l’opinione che se i commerci e l’artigianato rimasero in vita, pur senza prosperare eccessivamente, si conservarono anche gli scambi monetari, sebbene di quantitativo modesto e basati essenzialmente su monete d’argento, di rame e di piombo, che continuarono a essere coniate prevalentemente in piccole zecche locali.

La monetazione argentea poi aumentò in maniera consistente con la riforma del sistema monetario voluta da Pipino il Breve e attuata da Carlo Magno. Proprio Carlo infatti promosse l’abbandono delle monete auree emesse da allora in avanti specialmente da zecche arabe e bizantine. Il soldo poi che, fino a quel momento, era stato, sulla base della tradizione romana, la valuta per eccellenza, la cui circolazione si era mantenuta quasi in ogni periodo sostenuta, non venne neppure coniato e rimase soltanto come unità di misura. Le sole monete circolanti furono quindi quasi unicamente le argentee. Il danaro d’argento ebbe il peso di circa 2 grammi e dodici monete d’argento equivalsero a un soldo.

Quest’ultima valuta si rivelò insomma come un tentativo tutto sommato felice di adattare lo strumento monetario alle esigenze dell’economia della curtis basata essenzialmente sui mercati locali, caratterizzata da affari svoltisi a distanze ravvicinate fra compratori e venditori, disposti ad avviare scambi sempre più contenuti nella quantità e nella qualità dei prodotti offerti e venduti. Per un siffatto tipo di commercio, meno importante si rivelerà infatti l’adozione di monete auree, sempre più rare, in quanto l’oro veniva tesaurizzato o adoperato per confezionare l’oggettistica liturgica, si concentrava nelle province orientali ove veniva speso per acquistare prodotti costosi e preziosi – spezie, stoffe, profumi, aromi, incenso, cuoio lavorato, avorio, papiri – e non si impiegava negli scambi giornalieri.

Anche tal tipo di commercio, contrariamente a quanto supposto da Pirenne, non si interruppe se non per brevissimi periodi e fu assicurato sia dalla moneta araba, il dinar, sia dalla bizantina, il solido. Vuoi in zona araba vuoi nella bizantina poi si avrà l’abitudine di mantenere la circolazione di oro in lingotti, naturalmente adoperato per esigenze straordinarie di ordine politico e commerciale, ma attestante il permanere di una situazione economica più florida e progredita di quella occidentale.

La ripresa della circolazione commerciale e il consolidamento del potere politico – lo diciamo ora anticipando in certo modo un discorso che riprenderemo più avanti – rafforzarono la presenza di una moneta regia, di uso abbastanza comune, il denaro. Anch’esso era d’argento e rappresentava la duecentoquarantesima parte di una libbra di quel metallo: di qui il termine di lira rimasto in vigore in più di una zona d’Europa e particolarmente nella penisola italiana. La misura della libbra variò con il tempo e divenne meno forte a testimonianza del permanere di un’economia tutt’altro che fiorente. Infatti, nel IX secolo la suddetta libbra fu di 400 grammi mentre in seguito discese a 350, ponendo in evidenza il suo progressivo impoverimento. Dodici denari – continuando a descrivere quella suddivisione – valevano un soldo, ma questo termine costituì solo un punto di riferimento virtuale nel rapporto allora stabilito fra argento e oro e tale ultima moneta – lo ripetiamo ancora – non fu più coniata.

Del resto anche oggi ci si comporta allo stesso modo e il valore in oro di una valuta cartacea o metallica è del tutto simbolico, in quanto la monetazione aurea non ha una corrente coniazione. Questo tuttavia non significa che il danaro di carta o metallico non abbia un suo preciso valore e che per questo non vi sia circolazione monetaria. Quindi il fatto che nei secoli altomedievali non fosse contemplata una diffusione aurea e che il riferimento al metallo più pregiato fosse simbolico, non prova affatto che allora non vi fosse danaro corrente anche se quantitativamente limitato e di bassa lega – comunque l’argento era una moneta a suo modo nobile – e che esso non venisse abbastanza normalmente adoperato per effettuare acquisti e pagamenti, per esempio di bestiame, di utensileria, di mobilia e vasellame, di stoffe, profumi e spezie, pellicce e oggetti in cuoio e preziosi, di case di abitazione, di negozi, di materiali di fabbricazione e quant’altro: ma su tutto ciò ci soffermeremo presto più diffusamente.

Tornando alla monetazione altomedievale, se 12 denari valevano un soldo, 240 denari ebbero sempre il valore di una lira, indipendentemente dal loro peso reale, progressivamente, come si diceva, impoveritosi. Anche la lira assunse allora un significato del tutto simbolico e non fu mai coniata.

La monetazione argentea, come mostrano gli elementi qui offerti, ebbe il merito di intensificare i traffici e gli scambi di un’economia limitata che non conobbe allora l’uso dell’oro per i suoi bisogni quotidiani, ma che pure se monometallica attestò l’assestamento del sistema economico dell’Occidente. Tale assestamento poi fu completo (ma questo è in realtà un discorso che sarebbe troppo presto fare qui), allorché all’epoca di Carlo Magno la zecca fu controllata dal palazzo imperiale, diventando espressione del potere esercitato dal sovrano sull’intera società del suo tempo.



Accanto al grande commercio di prodotti che l’Oriente continuò a inviare nelle nostre terre, commercio del quale facevamo dianzi cenno a proposito dell’acquisto di stoffe preziose o spezie, vi fu inoltre un sia pur ristretto commercio dell’Occidente verso l’Oriente, al quale ci siamo testé riferiti ma su cui ci siamo ripromessi di tornare: marmo, legno per le costruzioni navali, metalli, pelli di pelliccia furono spesso avviati infatti verso Bisanzio ove si affermarono pure altri prodotti occidentali fra i quali l’olio d’oliva, il vino, la frutta, i legumi secchi e il miele e non meno spesso si commerciarono gli schiavi (il nome schiavo derivò da slavo e attestò una permanenza di scambi fra Occidente e Oriente). Questo tipo di traffico perseguito in particolare da mercanti orientali diminuì sensibilmente fra il VI e l’VIII secolo. Da allora in poi sparirono pertanto dall’Occidente taluni generi provenienti dall’Oriente e, fra i primi, il papiro dell’Egitto sostituito dalla pergamena, un prodotto più resistente e meno costoso. L’olio d’oliva venne tolto anch’esso dalla circolazione e l’illuminazione delle chiese e degli altari fu assicurata dalle candele di cera e di sego. Pur fra difficoltà di ogni tipo e a prezzi da vero capogiro, continuarono tuttavia a trovarsi stoffe, profumi e unguenti orientali. L’insieme degli elementi riferiti non contribuì a rendere prospera la situazione economicocommerciale del nostro continente, ma un certo tipo di contatti e di commerci rimase pur sempre fra Bisanzio, l’Adriatico e le pianure venete: a Grado, Torcello, Chioggia, Ravenna, e poi anche lungo i grandi fiumi – il Po, l’Adige –, nell’Europa centro settentrionale ed egualmente lungo il Rodano, la Senna, il Tamigi continuarono esportazioni e importazioni. Tutto questo, se non fece dell’Occidente una terra florida, mantenne però aperta una porta verso un progresso finalmente rinsaldatosi tra la fine del X e l’inizio dell’XI secolo.

Comunque, a prescindere da situazioni particolari si può dire, compiendo come in questi casi accade un discorso non privo di generalizzazioni, che possono individuarsi tre aree di commercio a distanza: quella mediterranea, quella dell’Europa continentale dalla Spagna a Kiev, quella dell’Europa settentrionale e orientale. Il Mediterraneo – ce lo insegna Pirenne – cessò di essere come in epoca romana l’asse prioritario dei commerci, pur rimanendo un centro importante di circolazione commerciale e monetaria e porti come Napoli, Bari, Gaeta, Salerno e Amalfi, si mantennero fra i più prosperi dell’Occidente per i rapporti con l’area costantinopolitana. Significativo, dal IX secolo in avanti, lo sviluppo delle isole della laguna veneta e la nascita di Rialto, poi Venezia, cui fu connessa una flotta militare e una non spregevole flotta commerciale che mantenne proficui contatti con la Sicilia, la Grecia e l’Egitto. In competizione con i mercanti comacchiesi, i commercianti veneti vendettero il sale e i prodotti orientali nelle città interne come Cremona e Pavia, ma fra le loro preminenti attività conobbero quella di trasportare schiave tratte dai paesi slavi agli harem siriani ed egiziani. Nel X secolo poi, numerosi fondachi veneziani si stabilirono sul Bosforo e sull’Egeo. Nello stesso periodo si costituirono importanti fondachi genovesi in Crimea, rimasti in vita fino al ’500, dove si parlò genovese sulle coste sino al ’700 e molti cognomi russi locali sono ancora la traduzione di cognomi genovesi!

Se una certa importanza ebbero gli scambi con l’Oriente non meno significativi furono quelli con le terre del Nord, con i Normanni, gli Slavi e gli Scandinavi in genere. I Vichinghi, i Variaghi o Vareghi seguirono itinerari non di rado fluviali e posero in relazione i paesi del mar Nero, del Caspio e dell’Asia centrale con le regioni baltiche e, loro tramite, con quelle in prevalenza franche. I traffici dei Vareghi sono tutto sommato poco conosciuti ma i cenni fatti in proposito su cronache, iscrizioni, reperimenti di tesori, attestano segni indubbi di commercio e di bottino lungo le vie dell’Ucraina, della Scandinavia e della Finlandia e, sebbene più di rado, della Cina e della Russia centro-settentrionale.

Tali elementi se da una parte non devono farci sopravvalutare l’entità dei commerci a grande distanza, compiuti nel primo millennio dell’era volgare, ci permettono però dall’altra di porre in evidenza la realtà di un’esistenza che, seppur tendenzialmente chiusa, conobbe ancora e praticò gli scambi commerciali, usò le monete, apprezzò il lavoro e il suo insopprimibile ruolo per il mantenimento di una depressa ma non interamente sconfitta società.

A proposito di quest’ultima e degli esponenti che precipuamente ne scandirono la vita, ci riferiremo anzitutto a quello che fino a ora abbiamo indicato genericamente come il proprietario della curtis, e che nei secoli dell’età tardoantica e altomedievale venne più correttamente denominato signore ovvero dominus, in quanto come tale si comportò, sia che gli appartenessero i terreni di una grande abbazia, sia quelli di una villa. Come signore infatti egli agirà nei riguardi dei servi, fossero essi prebendari o accasati, sui quali ebbe pieni poteri e da cui pretese la più completa obbedienza anche se l’avvento del cristianesimo mitigò i rigori degli antichi rapporti con i sottoposti.

Il signore poi esercitò sui suoi servi come su ogni persona residente nella sua curtis un’opera di protezione sensibilmente manifestatasi in occasione di guerre e invasioni, allorché i servi protessero le curtes dagli invasori e i signori a loro volta sovvennero tutti quelli che avevano avuto l’opportunità di trovare rifugio presso le mura di una determinata curtis. Tale dipendenza comprendente la somma dei doveri e, diciamolo pure dei diritti intercorrenti tra servitore e signore, dapprima regolata da disposizioni orali, con l’andar del tempo fu più rigorosamente definita per iscritto.

Sin dall’VIII secolo infatti ricollegandosi all’usoromano, venne riconosciuta mediante una scrittura l’autorità del signore in cambio della sua promessa di protezione e di aiuto per i sottoposti, sia nella ricerca dei mezzi di sussistenza sia in presenza di già ricordati pericoli esterni. Si ebbe così la pratica denominata della commendatio, un termine latino che indicò l’azione di colui che si affidava interamente a un personaggio da cui poteva ricevere patrocinio e, in qualche modo, consistenza e stato sociale.

Alla commendatio servile fece riscontro da parte del signore la pratica del mundio, ovvero della sua protezione a chi gli si affidasse, protezione estensibile alle mogli, ai figli e a tutti coloro i quali, essendo in suo potere, si manifestassero bisognosi di aiuto.

Da questa complessa articolazione di situazioni economico-sociali e politiche si evince allora che ben prima che si determinassero le condizioni della vera e propria società feudale su cui subito ci intratterremo, si delinearono circostanze in cui i contadini e sottoposti divennero gradualmente sempre più soggetti al loro proprietario e quest’ultimo a sua volta cominciò ad assumersi responsabilità per la loro esistenza e sussistenza.

Quanto fin qui esposto, come premessa e precedente della cosiddetta Signoria rurale, servirà a fondare convincimenti e a dissolvere pericolosi equivoci. Anzitutto a proposito della suddivisione dello spazio nelle campagne, va chiarito che esso non fu sempre organizzato in curtes.

Si alternarono infatti campi appartenenti agli allodieri e costituenti una riserva di piccola proprietà a terre ordinate in pars dominica e pars massaricia. Inoltre l’organizzazione curtense fu una prerogativa della grande proprietà e coesistette con altri modi di produzione. La zona padronale e quella dei massari furono affiancate senza soluzione di continuità e così non vi fu recisa linea di demarcazione fra territori coltivati e incolti.

Continuando, diremo che l’economia curtense non fu priva di sbocchi esterni e, pur presentando aspetti precipui di autarchia, riservò superfici non indifferenti a una non ridottissima attività di mercato. Tale organizzazione basata sulle operae e sulle corvées consentirà la formazione di un tipo di sviluppo economico-sociale rimasto secolarmente in vigore nell’Occidente, secondo moduli non univoci ma praticamente simili, dal III all’VIII-IX secolo, creando condizioni demografiche ed economico-sociali che per quei tempi e quella società, considerando le strozzature che la dominarono, ebbero anche aspetti non spregevoli.

Senza dubbio tuttavia, il quadro sin qui delineato dà per scontata l’esistenza di una società squassata da tensioni ripetute e tragiche. Nei secoli fra il IV e il VI si alterneranno le invasioni barbariche delle popolazioni germaniche, destinate a creare un certo numero di regni che andranno gradatamente sostituendosi allo statoromano.

Dall’VIII al X secolo invece si verificheranno le invasioni di Arabi, Ungheri, Slavi e Normanni, volte anch’esse a creare assetti politici ed economico-sociali diversi, grandi fughe, distruzioni di campagne e città.

A tutto questo in maniera autonoma e graduale la curtis e l’economia che essa generò, cercarono di dare una risposta che ebbe pure significazioni e aspetti positivi, partendo da una situazione di grave crisi di una società che non seppe come cercar scampo da pericoli incombenti e difficilmente affrontabili, una volta che, venuto meno il grande Imperoromanoesistente fin dai tempi di Augusto, si era originato uno stato che in una sua prima suddivisione aveva dato vita all’Imperoromanod’Occidente dissoltosi poi nel 476, e a quello d’Oriente che però si era progressivamente ritirato sempre più verso il Bosforo, estraniandosi, a partire dal VII secolo, dalla vita sociale e da tutti i problemi ad essa inerenti.

È quindi in un quadro tragico e immenso che si inserisce il fenomeno del` la signoria rurale di cui abbiamo in qualche modo indicato sin qui le premesse e di cui poi vedremo gli sviluppi tanto significativi nel complesso della società feudale, che di fronte alla suddetta signoria si pose in modo sensibilmente diverso.

Di un altro evento dobbiamo tuttavia fare cenno prima di dedicarci alla signoria rurale e al delinearsi del vero e proprio Feudalesimo: intendiamo riferirci, come è chiaro, al cosiddetto incastellamento, ovvero al diverso rapporto che si venne creando a livello locale tra i signori e i territori da essi amministrati. Del fenomeno saranno protagonisti l’imperatore e pochissimi grandi proprietari a lui in tutto fedeli che furono gli unici in grado di disporre di terreni e di assegnarli, mentre gli altri sudditi contarono assai poco e furono utilizzati soprattutto per la coltivazione dei campi e per l’attività militare.

Dopo l’età carolingia invece, quando l’autorità imperiale si incrinò fortemente, i benefici vennero assegnati da un potere centrale più articolato e i grandi proprietari riuscirono ad emergere in quanto si sostennero a un gruppo attivo e produttivo di sottoposti.

Nel secolo X il ceto dei sudditi fu coinvolto da un sistema nuovo e importante per i risultati raggiunti dal punto di vista economico e sociale: l’incastellamento, che può essere facilmente spiegato. Signori sia laici che ecclesiastici, i quali ebbero volontà e bisogno di accrescere le loro rendite fondiarie e rendere più sicuro il loro territorio da incursioni e da invasioni, assunsero l’iniziativa di dar vita a nuovi centri fortificati denominati castra o castella in luoghi precedentemente spopolati e non coltivati. Lì si insediarono gruppi di famiglie e si crearono nuclei che divennero avamposti destinati a difendere il resto della contea da assalti e offese di vario tipo.

Il fenomeno fu notevole in quanto si sviluppò in tutto l’Occidente cristiano, finendo col modificare l’intera struttura socio-economica e politica del continente. Esso ebbe anzitutto la conseguenza di trasformare i precedenti insediamenti definiti a nebulosa nell’alto Medioevo in una espansione programmata che dette luogo alla costituzione di una nuova cellula, ossia alla castellania. L’incastellamento finì così per imporsi piuttosto agevolmente sulla vecchia curtis e favorì tentativi di dissodamenti massicci e di bonifiche in precedenza attuate in misura assai più ridotta. Alla lunga pertanto esso favorì un’economia di mercato che si sviluppò in nuovi borghi sorti nelle vicinanze del castello, a volte all’interno delle sue stesse mura, a volte al di fuori di esse, originando il potenziamento dei borghi.

Accadde così di tanto in tanto che nel nuovo borgo cittadino fosse inglobato pure il mercato. È questo, ad esempio, ciò che successe agli inizi del secolo XI , allorché il vescovo di Worms ricostruì ex novo le mura della sua città, incamerandovi per l’appunto il complesso delle attività mercantili.

Con l’incastellamento e l’incremento dell’agricoltura e dell’economia l’Occidente cristiano cominciò pertanto a modificarsi e a ricomporsi dal basso, creando una geografia socio-politica diversa. Se dunque ai tempi di Carlo Magno il potere oltre che nelle mani dell’imperatore era in quelle dei grandi proprietari terrieri, con l’infittirsi dell’incastellamento, si generò un vero e proprio pullulare di piccoli signori che vennero considerati “re nel loro territorio”, dai quali non fu possibile aspettarsi una cieca obbedienza e che dovettero essere continuamente guadagnati e attratti dalla parte dell’imperatore e della grande proprietà.

Tutto ciò garantì per la prima volta una sorta di sviluppo che forse potremmo denominare democratico, se non temessimo di usare espressioni inadeguate al tempo di cui trattiamo, uno sviluppo nel quale i più modesti proprietari terrieri finirono per contare in proporzione e in misura inversamente proporzionale all’entità del loro fondo.

Il potenziamento delle castellanie e dei castelli più modesti dette poi luogo a un evento politico anch’esso nuovo e socialmente ed economicamente assai significativo: si cominciarono cioè a costituire aggregati territoriali comprendenti più domini di territori fra loro confinanti, federatisi per contare di più. In terra tedesca nasceranno pertanto, su questa base in qualche modo nazionale, i principati di Sassonia, di Baviera, di Franconia, di Svevia, di Lorena. La fase successiva fu rappresentata dalla convergenza di più principati entro uno stesso regno. Così cominciò davvero a configurarsi un continente più vicino a quello da noi conosciuto e articolato in modo veramente nuovo e inconsueto.



Come sappiamo, nel 924, dopo la scomparsa di Berengario i re d’Italia, l’Occidente non conoscerà più un solo imperatore ma l’insieme di più sovrani tutti, in certa misura, discendenti dal primitivo ceppo carolingio. Fra questi monarchi ricorderemo, ad esempio, Carlo il Semplice che già nel 911 consentì l’insediamento dei Normanni di Rollone nelle terre del Nord della Francia costituenti in seguito il ducato di Normandia da cui quegli cercò, senza riuscirvi, di dominare su tutti i Franchi, anche su quelli della fascia orientale. Rodolfo di Borgogna (923) tentò di essere allo stesso tempo re di Francia e duca di Borgogna. Ugo di Arles invece governò la Provenza e anche l’Italia (926-943).

Non tenteremo davvero, a questo punto, di fare una fotografia completa della situazione politica dell’Occidente. Basterà ricordare tuttavia che in Italia si rafforzò un regno con capitale in Pavia, che seppe difendere la penisola da Ungheri e Saraceni (888-1015).

In Germania nacque poi un unico stato che ebbe la possibilità di svolgere una funzione se non globale in qualche misura totalizzante e che, dopo la scomparsa degli ultimi carolingi, poggiò su due già forti e decisi principati tedeschi: il ducato di Sassonia e poi quello di Franconia. Con l’aiuto dei vescovi che volevano la nascita di una forte monarchia che li garantisse contro l’invadenza dei signori laici, Enrico di Sassonia, detto anche Enrico l’Uccellatore, svolse una notevole funzione di recupero, riuscendo ad imporsi sulla minaccia ungarica e sulla slava.

Suo figlio Ottone i, nel 936, fu incoronato re in Aquisgrana alla presenza di altri numerosi signori territoriali e di proprietari di castelli che lo sostennero, limitandone in un certo senso l’autonomia, ma conferendogli il supporto di un potere che nessun monarca aveva più conosciuto dopo la morte di Carlo Magno e la deposizione di Carlo il Grosso. Sarà Ottone che cercherà di fare della Chiesa l’istituto centrale del regno, dando autorità a numerosi vescovi dotati di prerogative anche comitali. I vescovi-conti, tanto importanti nella formazione della civiltà feudale, non furono una del tutto originale creazione ottoniana, ma certo fu quel sovrano a configurare un volto più preciso e delineato alla loro funzione. Egli poi si distinse per aver assicurato la cristianità contro l’invadenza ungarica, definitivamente sconfitta nella battaglia di Lechfeld del 955. Ottone poi si inserì nelle vicende interne dei singoli regni e in particolare in quelle del regno d’Italia. Nel 961 poi, egli venne chiamato da papa Giovanni XII che in Roma, il 2 febbraio del 962, nel corso di una fastosa cerimonia in San Pietro, gli impose – in una con la consorte Adelaide, la vedova di Lotario re d’Italia – la corona imperiale. In tal modo sembrò risorto a nuova vita il Sacro Romano Imperola cui base sociale ed economica fu largamente rafforzata dal ricordato evento dell’incastellamento e dallo sviluppo programmato della terra, l’elemento su cui si basò essenzialmente la potenza politica di Carlo Magno prima e di Ottone il Grande poi.

Con la creazione e il rafforzamento della nuova dignità imperiale e la formazione della signoria rurale di cui adesso possiamo con maggior chiarezza parlare, per metterne in evidenza gli aspetti peculiari e l’influenza esercitata nella società feudale, si disposero le basi di una società che aveva ricevuto le sue fondamenta dal potere carolingio, ma che con l’incoronazione di Ottone i giunse a vette fino a quel punto insperate.



Nella crisi generale del X e dell’XI secolo legata alla fine del primo e all’inizio del secondo millennio, andò facendosi da parte gradualmente il cosiddetto regime demaniale della terra, mentre cominciò a trovar posto la signoria da considerarsi generalmente come una grande estensione agricola: in territorio carolingio essa si fondò sulla villa romana, mentre in zona anglo-normanna si consolidò sul castello e sulle relative sue pertinenze suddivise in una parte di riserva signorile e in una di terre incolte a essa aggregate. Oltre che sulla coltura la signoria si resse sul potere giudiziario e su quello economico. Il fenomeno cui essa dette luogo fu complesso e meriterebbe un’indagine approfondita e continua, difficilmente realizzabile sino alla metà del XII secolo per mancanza di notizie organicamente raccolte, mentre le fonti divennero più numerose a partire dal 1150. Comunque si deve ritenere che i motivi che ne determinarono la fortunata espansione non siano da ricercarsi soltanto nelle condizioni economiche della società medievale, ma forse più nelle sue condizioni sociali.

A determinare l’espansione signorile sarà infatti anzitutto la decadenza delle istituzioni pubbliche, una decadenza destinata a pesare sulle città fortemente in crisi, ma ancor più sulle campagne dove la solitudine e l’abbandono regnarono sovrani, ove non fu facile trovare punti di riferimento che consentissero ai manentes di riscattare la loro condizione servile, di trovare chi rendesse loro giustizia in caso di offese, ricatti, aggressioni, chi desse loro una mano in caso di cataclismi, o ancor peggio nell’evenienza di invasioni e guerre allora all’ordine del giorno.

Fu in questa situazione che maturò la nascita dell’assetto signorile, una situazione in cui per la maggior parte di coloro che vivevano sui campi si determinò una condizione servile se non di vera e propria schiavitù, in cui fu impossibile sperare in un mutamento dell’esistenza quotidiana che consentisse di spostarsi dall’agricoltura verso un differente tipo di sistemazione, in cui ancora si verificarono una dipendenza generalizzata di un uomo dall’altro, nonché un appiattimento quasi totale di liberi e di non liberi, tutti destinati ad apparire isolati e privi d’aiuto in assenza di prospettive di qualsivoglia miglioramento, nell’esigenza di un cambiamento che restituisse speranza, prima ancora che dignità di vita.

La signoria rurale consistette anzitutto nella delega non giuridicamente assegnata, ma attuata di fatto, del potere di competenza dello stato ai maggiori proprietari terrieri che, basandosi sulla loro potenza economica e sul loro patrimonio, esercitarono un reale e concreto predominio su quanti risiedevano nelle loro terre.

Prima di ogni altra cosa va tuttavia detto che i proprietari ovvero i domini non esercitarono la loro potestas operando una sorta di usurpazione, ma la imposero in conseguenza della crisi statale e dell’assenza di ogni autorità centrale, verificatesi alla fine dell’esperienza imperiale.

Si porta molto spesso in proposito un esempio che anche noi riproporremo, illuminante della situazione già creatasi durante gli anni 455-456, un ventennio prima della deposizione di Romolo Augustolo. Un grande proprietario della Gallia, Avito, divenuto in seguito egli stesso imperatore, durante l’invasione visigotica, seppe che uno dei suoi contadini, posto a difesa delle terre a lui affidate, era stato ucciso dai barbari, di passaggio in quelle zone. Avito inseguì in armi l’aggressore e raggiuntolo lo uccise. Proprio in questo episodio anche se così svoltosi, caricato in seguito di significato emblematico, è stata dunque rinvenuta la base della contemporanea e successiva regolamentazione giuridica dei rapporti fra contadini e dominus, ovvero la piattaforma della signoria rurale.

Il contadino, alle dipendenze del signore, fu pertanto protetto sotto il suo mundio e quando fu oltraggiato e ucciso da un estraneo, ricevette dal dominus estrema giustizia, in quanto per lui quegli si era battuto e per lui era caduto. Il signore, da parte sua, in forza di una tradizione presto consolidatasi, nella difficoltà dei tempi, esercitò una funzione protettiva nei riguardi di quanti si fossero sottomessi alla sua potestas.

Anche i cosiddetti barbari si uniformarono ben presto a questa abitudine romana e quindi, una volta che in determinate province il loro potere si sostituì a quello dei Romani, essi mantennero con i contadini rapporti pressoché inalterati e quando si verificarono uccisioni di uomini della terra ad opera di barbari, si trattò quasi sempre di vendette compiute a danno dei proprietari romani e che colpirono i loro sottoposti unicamente in quanto rappresentanti del potere signorile. I nuovi padroni poi, si comportarono quasi subito come i vecchi e si sostituirono nell’azione protettiva esercitata dai loro predecessori.

Tale situazione si consolidò dal V all’VIII secolo e pure quando cambiarono le dinastie e le forme di potere, le ripercussioni difficilmente toccarono i domini, i quali nelle loro ville proseguirono spesso indisturbati la loro vita, risentendo solo qualche volta dei contraccolpi causati dalla creazione di nuove dominazioni politiche. Essi pertanto soffrirono quando un esercito avanzò e occupò i loro territori o quando, in occasione di una ritirata, i terreni stessi vennero investiti da uomini d’arme, da cavalli, carri militari e simili, le messi furono incendiate, i buoi e gli animali da cortile dispersi e uccisi. Ma una volta determinatosi il nuovo equilibrio politico la situazione ritornò stabile e la curtis riprese a svolgere la sua funzione di raccordo e di punto di riferimento.

La signoria rurale pertanto si sostanziò di una situazione rafforzatasi dal basso, in cui le modificazioni nacquero di rado per movimenti scaturiti dal vertice, mentre si originarono quando avvennero mutamenti all’interno di una proprietà come ad esempio la vendita dei terreni, il passaggio di eredità ad altri per morte o matrimonio dei signori, la successione di diversi rami appartenenti alla stessa famiglia partecipe di un determinato asse ereditario.



La curtis o signoria rurale che dir si voglia dunque più che presentarsi come una sorta di azienda suddivisa in riserva dominicale e mansi, diventò un ente sociale alle dipendenze di un dominus, e assunse il volto di uno strumento di comando – quindi signoria – con amministrazione e disposizioni particolari che, all’interno della stessa curtis, finirono per avere valore di legge.

Oltre che padrone di fondi rustici il grande proprietario acquisì i lineamenti del dominus, del signore fondiario, ossia di un capo che pretese obbedienza da quanti, stando alle sue dipendenze, accettarono di seguirlo nel bene e nel male, in pace e in guerra, quando la proprietà si espanse e prosperò e quando, per il modificarsi della situazione politica ed economicosociale, dovette essere sostenuta con maggior lavoro e talvolta con le armi in pugno. La potestas signorile si ebbe specialmente nei confronti dei servi prebendari e casati che, per antica consuetudine, sfuggirono ai pubblici poteri o meglio a quel poco che di essi rimaneva. Il signore poi usò la sua pressione coercitiva sui propri concessionari giuridicamente liberi, ovvero sugli allodieri, i quali in qualche caso conservarono rapporti con la pubblica amministrazione in occasione di liti o di processi conseguenti a qualche loro crimine.

La situazione di questi ultimi, se così può dirsi, apparve anche più precaria, in quanto il loro rapporto con il signore non fu regolato da carte e documenti di qualsiasi tipo ed essi mantennero la loro autonomia solo in forza di una consuetudine che divenne una sanctio sanctius – come fu definita – ma che tuttavia non fu sancita da precise disposizioni sottoscritte, vuoi dal datore di lavoro, vuoi dal lavoratore ad esso sottoposto.

A questo proposito vale la pena di far cenno al contratto livellare, così detto dal livellum o libellum, una tavoletta ove vennero registrati gli impegni sottoscritti da chi accettava di lavorare un terreno per il signore e quelli assunti dal datore di lavoro. La durata del contratto livellare per solito fu di circa trentatré anni. L’enfiteusi prolungò il contratto stesso, come è ben noto, ad tertiam generationem per un tempo massimo di novantanove anni.

Nulla del genere invece garantì i concessionari liberi e il loro manso, mentre con l’andar dei secoli, soprattutto dall’VIII-IX in poi, il dominus esercitò sui suoi dipendenti una coercizione sempre più precisa che previde pure una tutela altrettanto ampia; così dall’intrecciarsi delle suddette concause si determinò la situazione che venne denominata signoria rurale o fondiaria.

Come già abbiamo avuto modo di accennare, l’ordinamento di cui qui parliamo si realizzò lentamente nel corso dei secoli della decadenza dell’Imperoromanoe dell’età altomedievale. La tutela del dominus sui contadini si ampliò dunque a partire dal IX secolo.

A cercare un aumento del proprio potere sui coltivatori, a pretendere da loro sempre più pesanti corvées di lavoro e di trasporto commerciale, la corresponsione di balzelli di proporzione maggiormente sostenuta e il pagamento di contributi molto sostanziosi per l’ospitalità del proprietario e della famiglia nonché per il seguito – quando il dominus si recava sui mansi indominicati i massari si impegnavano in accoglienze fastose e costose culminanti, fra l’altro, in un ricevimento più tardi chiamato nelle fonti italiane intrattenimento o intrattieno – furono all’inizio i Comites e i pubblici funzionari alle loro dipendenze. Non di rado si verificò tuttavia che contadini economicamente e socialmente liberi cercassero egualmente il mundio di un grande proprietario per difendersi dalle carestie, dalle guerre, dalla furia degli eserciti, dalle epidemie. Essi pertanto si posero sotto il patronato del dominus e finirono per dover corrispondere anche loro tasse e tributi in misura pressoché eguale a quella dovuta dai prebendari. Anche i liberi poi concorsero al mantenimento dei Comites e dei pubblici funzionari, versando contributi per loro e per il loro seguito, abituati come erano a farsi mantenere dagli abitanti di un villaggio, quando le truppe o i funzionari di un dominus vi passavano sostandovi per più o meno lunghi periodi.

Sappiamo poi che anche gli allodieri dovettero compiere per i domini pesanti corvées di tipo agricolo e commerciale, ebbero il compito cioè di falciare le messi sui loro campi, di ararli e seminarli, disboscarono e discioccarono le aree incolte, tagliarono fieno, trasportarono merci e compirono tali e tanti lavori che in certi casi si sentirono costretti ad abbandonare il loro manso in affitto e ad andarsene per trovare situazioni di lavoro e di sopravvivenza meno precarie e invivibili. La fuga dai campi dunque, finì per essere la scelta disperata e conclusiva di un tipo di signoria che ai sottoposti, liberi o meno, lasciò margini sempre più ristretti di autonomia.



La situazione fin qui presentata la cui gestazione è lenta e si snoda nel corso dei secoli fra la crisi e la caduta dell’Imperoromanod’Occidente e l’VIII-IX secolo, è destinata a modificarsi durante l’età di Carlo Magno e dei suoi successori. Si sa che Carlo divise il territorio del suo stato in modo diverso e nuovo. Tale territorio, in particolare agli occhi dei contemporanei che riuscivano a farsi un’idea della situazione politica creatasi con la cerimonia dell’incoronazione del Natale dell’800, doveva apparire invero sterminato. Si trattava, tutto considerato, di più di un milione e mezzo di chilometri quadrati con una popolazione di circa 15 milioni di abitanti diversamente distribuiti. La lentezza e la difficoltà delle comunicazioni erano notevoli, nonostante in alcuni casi si compissero in tempi relativamente brevi distanze da considerarsi oggi prodigiose. In alcuni casi la corrispondenza viaggiava addirittura a una cinquantina di chilometri al giorno.

Ben presente in proposito è l’episodio della lettera scritta da Gregorio VII in Roma l’8 dicembre 1075 giunta a Goslar, ai piedi dell’Harz, il primo gennaio successivo. E noto altresì è l’ardimento di Carlo il Calvo che, nell’organizzare la sua seconda spedizione in Italia, riuscì ad assicurare attraverso le Alpi le comunicazioni con la Gallia, servendosi di un gruppo di veloci quanto instancabili camminatori.

I sovrani erano abituati a muoversi e a viaggiare senza sosta. Nel corso di un anno che non presentava nessuna eccezionalità, ossia nel 1033, Corrado II il Salico andò dalla Borgogna alla frontiera polacca, per poi recarsi di lì nello Champagne. Però nonostante tanta buona volontà e i pur buoni risultati, la diversa conformazione del suolo, la mutevolezza del clima e della vegetazione aumentarono a dismisura le distanze e la difficoltà di colmarle. Allora, nell’intento di ovviare a così grandi impedimenti, l’imperatore suddivise i suoi territori in tanti comitatus, alla cui testa era un Comes, mentre nelle terre di confine si dette vita a contee territorialmente assai più vaste, cui venne imposto il nome di marche, la cui autorità in capite era affidata a un conte di marca o Margravio, in italiano marchese.

Margravi e Conti furono scelti tra i personaggi di sicura e comprovata fedeltà al re, i quali ebbero il non facile compito di esercitare il potere in nome dell’imperatore, ricevendo un certo quantitativo di risorse come corrispettivo del servizio prestato e come fondo di cui ci si doveva servire per far fronte alle notevoli spese di rappresentanza, derivanti dall’ufficio stesso. Questa concessione prese il nome di beneficio e riguardò le contee, le marche e anche determinati diritti di spettanza regia come il pedaggio di un ponte o di una strada, il diritto di ripatico e simili. Tuttavia la terra fu il bene patrimoniale per eccellenza e quindi non poté essere abbandonata semplicemente nelle mani dei coloni. Le villae furono dunque aziende agricole per solito ben tenute e curate, seguite personalmente dal proprietario o, in caso di eccessiva grandezza, da personale qualificato immessovi direttamente dai proprietari stessi.

Se la terra fu di importanza eccezionale anche la guerra con la conseguente spartizione del bottino e la distribuzione dei territori di recente occupazione fu evento significativo e causa di cambiamenti e sconvolgimenti notevoli. Per un trentennio e più pertanto Carlo Magno all’inizio del mese di maggio proclamava, anno dopo anno, il suo banno ossia la mobilitazione dell’esercito. L’ordine era riservato ai soli uomini liberi, cioè dotati di diritti civili, ma quando si giunse all’epoca della cavalleria e della guerra a cavallo, allorché ogni libero doveva essere in condizione di provvedere all’equipaggiamento e al mantenimento dei propri uomini d’arme, ossia dei soldati e delle loro cavalcature, non fu elevato il numero di quanti vennero considerati in grado di rispondere direttamente all’appello dell’imperatore.

Al campo di maggio allora si riunirono in prevalenza gli aristocratici, i quali furono vincolati con giuramento al sovrano e vincolarono a loro volta i feudatari minori. Carlo Magno impose il servizio di cavaliere a tutti coloro i quali possedevano almeno 12 mansi di terra, corrispondenti a circa 100-120 ettari.

L’esercito si costituì pertanto attorno a un’aristocrazia che fece dell’uso delle armi una vera e propria professione. Esso fu abituato allo scontro corpo a corpo e a una morale guerresca che sposò il coraggio alla crudeltà e che rinvenne i punti unici di riferimento della vita nella lealtà, nell’onore, nella fedeltà alla parola data. Gli uomini d’arme si sentirono una casta superiore, disprezzarono la vita nei campi e il lavoro sedentario, privilegiarono la caccia, i tornei e i duelli. In una società così articolata l’accusa di tradimento o fellonia era la peggiore.

Carlo Magno inserì questi uomini nel suo sistema amministrativo e organizzativo, ne fece cioè dei vassalli i quali, per i servizi prestati sotto le armi, ottennero in premio un feudo da governare. Tra i feudatari si ebbero allora tutti gli uomini d’arme, i magistrati, i pubblici amministratori. Con loro l’imperatore rafforzò il suo governo, riordinò il potere centrale, fissò la sua residenza ad Aquisgrana, migliorò i servizi pubblici per quanto necessario, attribuendo a personaggi di alto livello le più significative cariche, fra le quali ricorderemo almeno l’arcicappellania, i massimi consiglierati ecclesiastici, il comitato palatino, la dignitas di camerario, i cancellierati, il protonotariato.

L’elemento più importante dell’amministrazione imperiale fu tuttavia il giuramento di fedeltà al potere regio. Tale giuramento fu perciò ottenuto in forza del banno, la suprema giurisdizione militare che spettava e veniva imposta a tutti gli uomini liberi comprendendone in una unica somma i diritti. La violazione della legge pertanto volle dire spergiuro o fellonia e fu questo un modo per imporre universalmente e in maniera esemplare l’idea della forza e del prestigio dello stato. A detenere il banno era l’imperatore e a lui spettò il diritto e il dovere di esercitare la giustizia. Tuttavia in quanto detentore di questo potere egli fu in grado di trasferirlo parzialmente ad alti funzionari di comprovata perizia e fede. Il più importante compito del conte, funzionario imperiale fedele per eccellenza, fu pertanto quello di amministrare la giustizia nell’ambito del suo feudo .

Tuttavia, egli non compì l’importante funzione in solitudine. I giudizi si svolsero infatti nel placitum, ovvero l’assemblea degli uomini liberi da lui presieduta. I placiti tuttavia furono organismi di difficile funzionamento e quindi vennero convocati soltanto in occasione delle cause più significative e per un massimo di tre volte l’anno. Più spesso invece si riunì il cosiddetto placito circondariale, presieduto dal centenario e con la partecipazione dei giudici, dei testimoni e delle parti convocate. Così prese corpo un collegio di giudici provetti – gli scabini – i quali ebbero il precipuo compito di formulare le sentenze, poi pronunciate ed eseguite con solennità dal conte.

Gli scabini furono scelti nell’ambito della stessa contea tra persone soggette a leggi diverse, di grande dottrina e specchiata moralità. Inoltre, dal momento che la maggior parte delle sentenze erano pronunciate sulla base del diritto consuetudinario locale, a loro spettava l’esame delle singole contese, ricondotte alle consuetudini del luogo. Quando ciò non parve possibile bisognò affidarsi alle norme generali adeguate alle situazioni locali. Per far ciò peraltro occorse, come si diceva, grande preparazione e notevole esperienza, in quanto gli scabini finirono per diventare in qualche modo creatori di diritto, anche perché le loro decisioni vennero solitamente pronunciate in astratto, prescindendo dai singoli casi presi in esame e quindi servirono da giurisprudenza anche per i casi futuri. In tal modo il diritto rimasto da secoli immobile, specialmente dopo la formulazione dei Codici giustinianei, ebbe una sorta di prima rinascita che deve considerarsi uno dei più significativi aspetti del governo carolingio, determinato in buona parte dall’organizzazione della società su base feudale.

L’imperatore così – un po’ sulla scorta del precedente imperiale rappresentato da Roma – divenne fonte di diritto e creatore di leggi.

In special modo durante i primi anni dell’attività imperiale Carlo svolse un’intensa attività giuridica e legislativa. Egli si servì per effettuarla di strumenti diversi, di solito ricordati genericamente come Capitolari, così denominati in quanto redatti in capitula. I suddetti strumenti furono per solito rivolti ai funzionari, dettarono piani di decisioni governative, regolamenti per l’utilizzo e la gestione dei beni e per l’espletamento dei vari servizi e furono dedicati, oltre che a questioni politico-economico-amministrative, a problemi di ordine religioso, anch’essi attentamente considerati dal grande sovrano. I meno importanti poi riguardarono situazioni locali – ad esempio francotedesche o relative alla Lotaringia – i più importanti invece detti per l’appunto capitula generalia vennero rivolti a tutto l’Impero, divenendo i pilastri dell’attività imperiale, la summa del sapere giuridico carolingio.

Se la somma di tale importante attività – accennavamo dianzi – può ricordare l’ampia coscienza giuridica degli imperatori romani, la realtà è tuttavia diversa. Carlo Magno affermò e determinò la sua volontà in forza del banno, ma non poté applicarla in mancanza dell’approvazione dei liberi riuniti in assemblea, cosa impensabile per la concezione politicogiuridico-religiosa dei sudditi che non vedevano nulla al disopra della volontà dell’imperatore.

Ecco, pertanto che il banno si sostanziò di contenuto giuridico con la convocazione e la celebrazione dei placita annuali, assemblee ristrette alla nobiltà d’alto rango e ai conti, in cui Carlo predispose e fece approvare il programma destinato all’attività dell’anno in corso. Si svolse pertanto in tal modo il già ricordato campo di maggio – in realtà l’assemblea ebbe luogo d’estate – annualmente convocata in base al regio banno.

L’alta aristocrazia e i vassalli lì convenuti, ascoltarono la volontà imperiale ed esaminarono le proposte regie. Non sappiamo – più avanti torneremo diffusamente sull’argomento – se avesse luogo in quell’occasione una discussione che mutasse le disposizioni già assunte e ci sembra di poter ritenere che il dibattito in quanto tale, fosse un mezzo improponibile e addirittura impensabile per la società del IX secolo, mentre non è da escludersi che taluni consiglieri, singolarmente e fuori dalla riunione, facessero conoscere a Carlo, soprattutto se sollecitati, il loro giudizio su questioni delicate di governo che essi avrebbero poi dovuto applicare nei loro territori. Tuttavia il fatto che il sovrano sentisse l’urgente bisogno di essere ascoltato e di avere successivamente l’approvazione dei suoi più importanti collaboratori, colorò di una particolare importanza la loro attività che ebbe grande valore, in quanto essi riconobbero ai Capitolari carolini la conformità al diritto e concessero loro l’esecutività.



La materia trattata nei Capitolari – si è detto proprio adesso – riguardò in modo particolare il diritto pubblico e l’organizzazione ecclesiastica: alcuni fra essi tuttavia, i denominati capitularia legibus addenda entrarono nell’ambito del diritto penale e del diritto privato e si presentarono pertanto come integrazione alle leggi nazionali dei popoli che facevano parte dell’Impero. Abbastanza numerosi e consistenti furono poi gli interventi legislativi relativi al settore economico, sia per rendere migliore la gestione delle curtes che facevano parte del fisco regio – si pensi all’assai famoso Capitulare de villis – sia per garantire protezione alle popolazioni rurali, spesso bisognose di appoggio, sia per rafforzare i piccoli proprietari fondiari che rappresentarono la base dell’esercito imperiale e che apparivano sovente minacciati dall’oppressione della grande nobiltà fondiaria.

Proprio tutto ciò cercherà inoltre di frenare la tendenza volta all’incetta di prodotti agricoli da parte dei grandi proprietari i quali, profittando della generale, grande indigenza dei lavoratori della terra, comperavano il grano al momento del raccolto e lo vendevano in prossimità di quello successivo, allorché le provviste scarseggiavano, riuscendo in tal modo a lucrare ampi guadagni ai danni dei più poveri, bisognosi anche di un pugno di frumento.

Ancora una volta per venire incontro alle esigenze dei diseredati, ossia della maggioranza, si operò il tentativo di contenere le eccessive impennate dei prezzi delle derrate alimentari, fissate piuttosto rigidamente con un Capitolare, datato nell’anno 794. Questi interventi, dettati da saggio impulso, difficilmente sortirono però l’effetto sperato, in quanto Carlo Magno generalmente non ebbe i mezzi per far rispettare le sue decisioni. Infatti l’apparato amministrativo di cui poteva disporre e che egli cercò di potenziare al meglio era esiguo in rapporto alle necessità di un Impero così vasto e variegato. Inoltre i funzionari carolingi provenivano quasi tutti dal ceto dei possidenti e dei grandi feudatari, cioè dal ceto di coloro i quali avevano minore interesse nel vedere applicati e rispettati Capitolari volti a ridurre i maggiori guadagni e a sovvenire gravi necessità. Anche i funzionari pubblici poi furono più vicini ai grandi feudatari che ai poveri e ai contadini; pertanto anche il provvedimento del 794 dettato, come si diceva, da un lungimirante proposito, se non rimase lettera morta, non fu invero in grado di rimuovere una situazione di grande difficoltà economica.

Comunque, è sicuro che l’attività legislativo-amministrativa carolingia introdusse almeno un inizio di ordine in vari settori del nuovo stato e anche in quello fiscale e monetario. Data poi la scarsa circolazione di monete non sparite ma non sempre presenti nella vita di ogni giorno e data quindi l’impossibilità di ripristinare un sistema corretto di riscossione di imposte fondiarie, fiorente invece ai tempi migliori dell’Imperoromano, venne regolamentata l’imposizione e la riscossione di dazi e pedaggi su strade, ponti, porti, ripe, banchine portuali, valichi di frontiera, in modo da non ostacolare ulteriormente gli scambi commerciali in tal modo in certa misura incoraggiati.

In una stessa prospettiva furono orientati poi gli interventi rivolti al settore monetario, il più difficoltoso dell’intera amministrazione, interventi mediante i quali si cercò di ricondurre sotto il controllo centrale l’attività delle numerose zecche private, funzionanti in modi e tempi diversi, non raccordati fra loro, evitando che venissero poste in circolazione monete di peso inferiore a quello regolamentare, qualitativamente scadenti dal punto di vista del metallo impiegato e impedendo altresì che fosse consentito libero corso a valuta priva della necessaria autorevolezza politica dell’ente che ne aveva autorizzato l’emissione.

È palese insomma che l’attività carolingia fu invero ragguardevole e destinata, seppure per un breve periodo, a vitalizzare una compagine fino a pochi anni prima inesistente.

Ma la somma di tanti e tanto autorevoli interventi arricchì notevolmente la funzione e l’importanza dei Comites, presto colmati di benefici accordati loro, in quanto prestigiosi quadri dell’amministrazione carolingia. Si trattò insomma, nel suddetto caso, di potenziare personaggi di primo piano che, oltre ad applicare dopo averle rese pubbliche le decisioni del governo imperiale centrale, dovettero mantenere l’ordine pubblico, arruolare i liberi, condurli ai raduni annuali, elevare le imposte su contratti di vario tipo, su fiere e mercati, sul passaggio dei ponti, sull’attracco ai porti, sull’attraversamento obbligato di strade, villaggi e città i cui diritti spettarono in parte al Conte. Essi poi dovettero amministrare la giustizia in nome del sovrano, trattenendo una parte delle ammende riscosse. In Italia e in Gallia le contee territorialmente corrisposero spesso alle antiche diocesi vescovili e ai pagi romani; in Germania invece si riferirono a precedenti entità tribali denominate gave. La loro estensione apparve difforme ma generalmente grande e in alcuni casi immensa, pertanto onde svolgere i suoi numerosi compiti il Conte si fece aiutare da un’ampia clientela di vassalli a lui completamente sottoposti.

L’istituzione del beneficio, su cui torneremo, risolse non pochi problemi derivanti dalla difficoltà di gestire uno stato tanto grande e ricco di situazioni fra loro differenti. Tuttavia tale sistemazione fu pure gravida di notevoli inconvenienti, di sovente generati dall’eccessiva autonomia dei Conti in più di un caso pronti a cedere a tentazioni di tipo marcatamente individualistico.

Per tenere legate le varie realtà istituzionali presto palesatesi in tutta la loro ampiezza, già al tempo di Carlo Magno, poi di suo figlio Ludovico il Pio, l’imperatore cercò un rimedio presto trovato nell’istituzione dei missi dominici. Essi si mossero in coppia, un laico e un ecclesiastico, ed ebbero il compito di controllare la regolarità dell’amministrazione locale e la corretta applicazione delle disposizioni ad essa impartite. I loro mandati furono specifici a seconda che dovessero intervenire in una situazione particolare, precedentemente denunciata all’imperatore, oppure avessero compiti generali di sorveglianza e controllo o dovessero limitarsi a garantire l’uniforme direzione nel governo della cosa pubblica.

Non poche testimonianze ricordano le situazioni difficili rinvenute dai missi venuti a contatto con una realtà piena di elementi spiacevoli, di infrazioni agli ordini dell’imperatore, di corruzione di funzionari regi, di amministrazione autoritaria della giustizia, di eccessi di potere, di disposizioni troppo tiranniche e in contrasto con i dettami centrali, quindi tendenti ad annullare la volontà di re Carlo e ad amministrare in modo del tutto illegale. Tuttavia, con il sistema vassallatico e quello facente capo all’intera società feudale Carlo cercò di assicurare una forte unità nella gestione del suo stato e quanto meno una sensibile uniformità amministrativa. Lo sforzo da lui compiuto in questo senso deve considerarsi immane. Che egli riuscisse interamente nel compito prefissatosi è però discutibile. Infatti nell’Impero, anche durante il periodo carolingio, che fu sotto ogni aspetto il migliore, mancò il concetto di universitas, quello insomma di un insieme di persone legate inscindibilmente fra loro da un fine e da uno stato unitario. Questa concezione era tipica del dirittoromanoe rimase affermata nel periodo più fulgido dell’Impero. Ma ai tempi di Carlo la situazione era diversa e la coesione con tutte le sue implicanze si era rifugiata nel solo ambito ecclesiastico e appariva impersonata dal pontefice, dai suoi vescovi, dai concili e dalla Chiesa.

Carlo, serenissimo imperatore, governatore dell’Imperoromanorimarrà infatti, al di là di tante affermazioni, essenzialmente il re dei Franchi e dei Longobardi e la cornice organica che unì tra loro diversi regni nel nome sacro di quel sovrano non bastò a conferire loro l’amalgama che sarebbe stato necessario e che sparì quasi del tutto con i successivi imperatori.

D’altra parte fu la stessa concezione carolingia a garantire autonomia alle diverse componenti imperiali. Difatti, Franchi, Romani, Bavari, Visigoti e Burgundi, in qualunque parte dell’Impero risiedessero, ebbero sempre la possibilità di essere giudicati sulla base delle loro leggi e delle loro consuetudini. La legge insomma si distaccò da ogni concreto riferimento territoriale, per diventare legata alla persona e accompagnarla ovunque essa si recasse. Tutto ciò rese il complesso statale carolingio privo di intima saldezza e nonostante la forza delle istituzioni feudali lo espose a una sorta di tendenza centrifuga.

A ovviare a tale situazione, di cui il grande imperatore fu cosciente, concorrerà tuttavia il supporto conferito al nuovo Impero dalla Chiesa che possedeva invece – come in precedenza rilevato – il cemento unitario, nato dalla potenza della fede, nonché da quella della salda struttura di base su cui poggiava. Di qui la vigile attenzione del sovrano per la struttura ecclesiastica rafforzata e intelligentemente utilizzata.



Nell’ambito degli abusi in cui presto si distinsero i signori laici, sia i Conti sia i missi dominici, anch’essi talora non buoni esecutori dei dettami imperiali e portatori di istanze personalistiche e interessate, un particolare peso assunsero le attenzioni rivolte ai benefici assegnati agli ecclesiastici, ai vescovi e agli abati di grandi complessi monastici. Per rispondere ai suddetti inconvenienti generati da collaboratori inetti o infedeli, Carlo e poi i suoi figli estesero a quasi tutte le terre della Chiesa l’immunità e in questo senso si trattò, come è chiaro, di immunità negative che vietarono ai missi dominici l’accesso al territorio riconosciuto intoccabile.

In quei casi era l’immunista, ovvero il detentore dell’immunità stessa, a riscuotere parte dell’imposta comitale da devolvere all’organizzazione centrale, finendo così per rappresentare l’imperatore. I vescovi e gli abati, che non potevano in quanto religiosi esercitare le pubbliche funzioni previste dall’immunità, si fecero per solito sostituire da avvocati che rispondevano del loro operato direttamente al sovrano.

In tal modo l’imperatore e i suoi successori, dopo aver ricevuto un significativo appoggio dal pontefice Leone III in occasione della famosa incoronazione del Natale dell’800 e della fondazione del Sacro Romano Impero (ma qual grande aiuto anche Carlo non aveva offerto in precedenza al papa, sottraendolo con la inconsueta cerimonia della purgatio all’ira di molti feudatari cittadini!), dettero, a loro volta, un significativo impulso al complesso dei vescovati e delle abbazie che dall’Impero ebbero una forma particolare di beneficio, immune dai pericoli cui altri enti territoriali erano esposti e in particolare al riparo dalle mene dei Conti e dei missi dominici.

Oltre a proteggere i benefici ecclesiastici l’Impero ristabilì progressivamente il potere dei metropoliti, consolidò l’autorità del vescovo nelle diocesi sottoponendogli le chiese rurali e le private, particolarmente significative a partire dal IX-X secolo, e controllò le nomine dei vicari parrocchiali. I sinodi diocesani, convocati con una certa continuità, rafforzarono i legami del clero locale con le gerarchie ecclesiastiche. I concili indetti dai sovrani conferirono poi un indirizzo univoco alla Chiesa franca, rinsaldata oltre che dai benefici concessi largamente ai suoi membri, dall’autorità complessivamente assegnatale. Il pontefice dunque, anche quando Ludovico il Pio e Carlo il Calvo sembrarono allentare i legami stretti quasi indissolubilmente fra Carlo Magno e Leone III , restò sempre la massima autorità dottrinaria e un punto di riferimento spirituale unitario; inoltre l’organizzazione ecclesiastica, restaurata e corroborata dal possedimento di terre e di benefici immuni, costituì un sistema sul quale Carlo Magno, ben cosciente dell’insufficienza dell’apparato politico amministrativo su cui si sorreggeva l’impalcatura imperiale, volle appoggiarsi ponendola al diretto servizio di tutto l’Impero.

Per contropartita Carlo e poi i successori, in special modo Carlo il Calvo e Carlo il Grosso, intervennero nella nomina dei metropoliti e dei vescovi, contribuendo a dar prestigio a una sorta di aristocrazia ecclesiastica strettamente legata al potere dall’organizzazione ecclesiastica e dai benefici connessi all’intera struttura della medesima.

Così, il monachesimo continuò a progredire e ad arricchirsi di ampi patrimoni affidatigli dall’Impero nelle zone dove più intensa fu l’opera di evangelizzazione, ad esempio nel Nord della Germania e nelle province dell’Est confinanti con le terre slave, e inoltre entrò in contatto sempre più saldo con l’Impero da cui ricevette regie donazioni e protezioni speciali, offrendo però in cambio al nuovo stato un supporto culturale e, in qualche modo, politico.

La Chiesa concorse pertanto sin dal IX secolo in modo sempre più deciso e risolutivo alla vita politica del Sacro Romano Imperoe all’interno della reggia di Aquisgrana fu presente, oltre che con l’arcicappellano, con un folto numero di funzionari collocati nei vari uffici.

Ad esempio, come accennavamo dianzi, i missi dominici, inviati in coppia a compiere il loro delicato servizio ispettivo, accomunarono spesso un religioso a un laico, anche perché gli ecclesiastici erano in maggioranza fra coloro che sapevano leggere e scrivere e quindi potevano costituire un supporto non indifferente nel corso delle missioni presso le contee, missioni che avrebbero forse avuto ben altro peso se la presenza degli uomini di Chiesa non avesse dato loro il prestigio dell’altare connesso al trono e il supporto di un’importante preparazione culturale.

Nelle città poi i vescovi cominciarono ad avere un peso oltre che religioso e amministrativo anche politico ed assunsero una funzione precisa sia come missi sia con la duplice investitura comitale e vescovile che costituì un aspetto del tutto particolare nell’ambito dell’organizzazione feudale e dell’intera società medievale.

La Chiesa, soprattutto in conseguenza dell’investitura di benefici immuni, dette dunque allo stato la possibilità di godere di una sorta di classe dirigente unificata, laica ed ecclesiastica, allo stesso tempo forte in ambito politico, economico e spirituale e tutto ciò produsse nel corso del IX-X secolo un certo miglioramento nella situazione generale della società occidentale.

Come dianzi abbiamo accennato, in Germania si ebbe pure, soprattutto con l’avvento della dinastia di Sassonia, la nomina di numerosi feudatari ecclesiastici cui furono connesse, oltre a quelle spirituali, significative prerogative politiche. Tuttavia sarebbe errato supporre che solo in terra tedesca vi fossero feudatari vescovi. Infatti, sebbene canonicamente non fosse facile conferire un servizio di carattere militare a uomini di Chiesa ai quali non era consentito l’uso delle armi, ciò non rese impossibile che anche in Francia e in Inghilterra e, per quanto più direttamente ci riguarda, in Italia, ai capi delle diocesi fossero assegnati ingenti feudi, mentre agli abati di piccole e grandi abbazie furono conferiti anche precisi diritti feudali: ad esempio nel X secolo l’abate di Cluny non era solo alla testa di un grandissimo complesso monastico, ma rappresentava quasi una grande potenza politica ed economica. La stessa cosa può dirsi per l’abate di Montecassino, il cui potere fu di tipo oltre che spirituale essenzialmente politico e i cui possedimenti assunsero nel centro-sud della penisola italiana il volto di un vero e proprio “stato cuscinetto” posto tra la Chiesa di Roma e il regno di Sicilia.

La restaurazione dell’Impero rafforzò senza dubbio, come già si è accennato, il connubio franco-papale e le aspirazioni del pontefice al mantenimento della supremazia religiosa non contrastarono con il consolidamento della monarchia carolingia.

La politica ecclesiastica di Carlo Magno fu anzi ispirata a tale criterio sorretto da una fondamentale ispirazione: la riforma delle Chiese nazionali e dei grandi complessi monastici sulla base della trasformazione della Chiesa franca, voluta da san Bonifacio a sostegno della predicazione dei missionari, inviati al di là delle frontiere per così dire in partibus infidelium.

Il completamento dell’innovazione della Chiesa franca estesa da Carlo Magno ai territori di nuova conquista, costituì certamente l’intervento principale in questo settore. I metropoliti, appellati oramai vescovi o arcivescovi secondo l’uso anglosassone, ebbero l’incarico di sorvegliare i vescovati suffraganei. Il clero fu così tutto sottoposto al controllo di Carlo, poi dei successori e allorché ad officiare in una organizzazione religiosa fu un gruppo di religiosi, essi furono raccolti in comunità alloggiate in abitazioni, refettori, chiostri comuni. A tutti i monasteri venne imposta la regola benedettina che già si era propagata spontaneamente in molte province dell’Occidente. L’imperatore rese poi obbligatoria l’imposizione della decima su qualsiasi prodotto della terra o lavorato all’interno della comunità.

Le decime vennero devolute a favore delle pievi le cui funzioni furono in parte coincidenti con quelle delle parrocchie, con la differenza che le loro zone di competenza invece di essere urbane erano situate nei campi e quindi erano assai più estese e meno difficilmente raggiungibili dai fedeli spesso dislocati anche molto lontani da esse e impossibilitati a frequentare le chiese cittadine. La decima divenne pertanto pressoché l’unica imposta di carattere pubblico, relativa a tutto l’Impero, ed economicamente impegnata per organizzare la Chiesa anche fuori dalle comunità urbane.

Tale riforma assai significativa dal punto di vista spirituale e sociopolitico non mise in discussione le chiese private assai diffuse, a partire dall’età merovingia. Le chiese in questione fondate sui territori di un grande dominus, appartennero alla famiglia del fondatore cui spettò anche il potere di affidarle al clero officiante.

Nelle campagne, ove accanto ai nuclei forti di cattolici rimanevano ancora sacche di paganesimo, l’azione delle pievi e del clero di campagna assunse una funzione di grande importanza oltre che religiosa pure sociale e culturale e anche i nuclei minori di contadini ebbero in tal modo fra loro esponenti del clero che cominciarono per la prima volta a vigilare sulle abitudini e le tradizioni familiari degli agricoltori, immettendo spesso nuova, vigorosa linfa in un corpo sclerotizzato qual era quello della società agricola, distaccata dai grandi problemi dell’epoca e dalla vita civile. Si rafforzò così la presenza ecclesiastica negli spazi rurali, una presenza che con l’andar dei secoli si sarebbe vieppiù infittita, rimanendo da allora in poi sempre pronta a diventare sostegno oltre che della Chiesa e dei pontefici anche dell’Impero.

L’appoggio dei missionari e della loro politica fu volto alla cristianizzazione delle terre situate oltre le frontiere. La conversione dei Sassoni e le diverse, drammatiche fasi che la contraddistinsero, divennero un’azione costante della politica carolingia che in questo caso però dovette scontrarsi con la presenza del clero bizantino ortodosso, da secoli pronto all’evangelizzazione delle regioni dell’Est e della parte orientale del continente.

Il cattolicesimoromanocarolingio e il cristianesimo ortodosso si fronteggiarono pertanto in uno scontro durissimo che ebbe conseguenze ancora oggi presenti nella vita di intere popolazioni. Le terre tedesche dell’O- der, le pianure polacche, l’Estonia, la Lettonia e la Lituania con l’Ucraina furono cattoliche. Anche la Moravia ricevette i missionari latini, mentre la Bulgaria, la Bosnia, la Serbia e la parte centro-settentrionale della Russia divennero ortodosse grazie all’opera di Cirillo e Metodio.

Inoltre, nella seconda metà del secolo X, la concorrenza fra le due confessioni, la romana e la bizantina, e le pretese di Roma alla universalità, portarono a un profondo conflitto fra il pontificato e il patriarca costantinopolitano Fozio, in seguito al quale la frattura fra l’Occidenteromanoe l’O- riente bizantino poté considerarsi consacrata da un definitivo e pericoloso scisma (1054) mai più completamente sanato, pur se nei momenti di maggior pericolo gli imperatori, sotto la minaccia dei Tatari o dei Turchi, cercarono occasionali e superficiali ragioni di incontro con la Chiesa romana.



Più grave delle altre si presentò la tendenza a trasformare i benefici, in principio personali e quindi non trasmissibili, in permanenti ed ereditati dai discendenti.

I successori di Carlo dovettero pertanto battersi anzitutto contro i grandi feudatari che cercarono in ogni modo di non tener conto della fedeltà da loro dovuta al sovrano e di agire soltanto sulla base dei loro interessi e non di quelli della dinastia carolingia e del nuovo stato imperiale. Ludovico il Pio e i suoi figli furono quindi costretti a lavorare instancabilmente per domare i riottosi e per indurre i loro eserciti a battersi contro Slavi, Ungari e Musulmani. Ma i feudatari erano assai forti, e pur di dominare sugli altri e accrescere il loro potere personale, erano pronti a trasferire la loro fedeltà da un sovrano all’altro solo sulla base di vantaggi momentanei e sulla promessa che i loro mansi, alla morte di coloro che li detenevano, avrebbero potuto essere trasferiti agli eredi senza tornare all’imperatore che ne disponeva politicamente, riassegnandoli ai detentori più fedeli e togliendoli o minacciando di sottrarli a quanti avessero fatto una politica personale e in qualche modo frazionistica rispetto alla volontà imperiale unitaria.

Per dominare la situazione e mantenere unito l’Impero e la somma delle contee che lo componevano, divenne necessaria pertanto una soluzione politica, soluzione che fu raggiunta nell’877 con il Capitolare di Quierzysur-Oise, nei pressi di Laon, nella Francia settentrionale, con cui gli imperatori accordarono l’ereditarietà dei grandi benefici, segnando in tal maniera l’inizio di una vera rivoluzione e di una quasi completa autonomia da parte di coloro che erano posti a capo di grandi feudi, quali il ducato di Aquitania, di Borgogna o di Bretagna.

Il famosissimo Capitolare, emanato da Carlo il Calvo il 14 giugno 877, alla vigilia della spedizione in Italia contro i Saraceni, fissò regole e strategie che dovevano tutelare il governo regale e dovevano essere applicate dal figlio di Carlo, Ludovico il Balbo, reggente dello stato durante l’assenza del padre. Tanto grande, per i risvolti politico-sociali e per le conseguenze introdotte nell’ambito della società feudale si rivelò il suddetto Capitolare che ci sembra il caso di riportarne le parti più significative: se durante l’assenza forzata di Carlo il Calvo viene a morte un conte – così recita il Capitolare – il cui figlio si trova alle nostre dipendenze, insieme con gli altri nostri fedeli, la prima cosa che Ludovico il Balbo dovrà fare è quella di avvertire l’imperatore assente, affinché abbia modo, al momento opportuno, di convalidare o modificare le scelte precedentemente effettuate; e tuttavia, in mancanza del padre, Ludovico scelga pure un feudatario successore fra quanti al defunto furono più intimi e vicini, quello che con i ministeriali della stessa contea e con il vescovo sarà in grado di amministrare la contea predetta, e tutto ciò avrà piena validità fino a quando il ritorno non consentirà all’imperatore una completa informazione di quello che è accaduto, che si è fatto e che invece si sarebbe potuto fare.

In via provvisoria comunque se il feudatario scomparso non avrà lasciato eredi diretti, nostro figlio – recita il significativo Capitolare – insieme con gli altri nostri fedeli sceglierà chi dovrà amministrare la contea insieme con i funzionari ministeriali della stessa contea e con il vescovo, fino a quando non giungeranno precisi nostri comandi volti a risolvere la situazione. Per tutto ciò, comunque, nessuno dovrà adontarsi e nessuno dovrà risentirsi se concederemo siffatta contea a chi crederemo più giusto e non a colui che durante l’intervallo suddetto l’abbia governata. In modo analogo ci comporteremo riguardo ai nostri vassalli. Quindi vogliamo e apertamente comandiamo – prosegue ancora il Capitolare – che sia i vescovi sia gli abati e i conti e tutti gli altri fedeli nostri cerchino di eseguire le stesse norme verso i loro vassalli. I vescovi e il conte più vicino avranno invece cura, tanto per quel che concerne i vescovati tanto per quel che riguarda le abbazie, che nessuno possa permettersi di sottrarre cose e beni delle chiese e che nessuno osi impedire che alle stesse siano elargite le consuete donazioni. Chi al contrario avrà l’ardire di comportarsi in tal modo esecrabile, pagherà secondo le leggi umane e secondo le ecclesiastiche, dovrà pertanto riparare gli edifici sacri danneggiati e verserà nelle nostre mani una multa proporzionata alla colpa commessa nella misura che ci sembrerà più opportuna.

Questo, riassunto per sommi capi, il testo apparentemente semplice e innocuo, destinato tuttavia a introdurre primi, tanto sconvolgenti mutamenti nei feudi e nella società che li espresse; un testo però da cui emerge con chiarezza che Carlo il Calvo non sancì interamente né l’ereditarietà di tutte le contee né quella dei feudi di cui si riservò di decidere, in merito ai quali non escluse di poter adottare soluzioni diverse, dettate da esigenze imprevedibili e urgenti. L’obiettivo principale divenne pertanto quello di garantire ai suoi cavalieri che non avrebbero ricevuto danni nelle loro prospettive di successione dalla momentanea assenza dell’imperatore o del feudatario dalle loro terre.

In realtà però già da tempo i feudi più grandi, in presenza di successori diretti, ovvero nella quasi totalità dei casi, erano considerati ereditari e quindi il Capitolare, al di là della lettera e dello spirito da cui fu dettato, venne interpretato in modo estensivo come sanzione formale al principio dell’ereditarietà dei feudi maggiori, ovvero di quelli concessi direttamente dall’imperatore. Diremo subito tuttavia che con l’ereditarietà dei feudi maggiori, in qualche modo più estorta che concessa, più intuita che proclamata, non si raggiunse affatto la pace sociale ma si moltiplicarono le lotte fra i pochi, forti feudatari maggiori e i moltissimi e più deboli minori, i quali si unirono per ottenere dall’imperatore un provvedimento che adeguasse i loro benefici a quelli dei potenti.



La lotta per l’equiparazione dei feudi si protrasse dalla fine del IX secolo alla prima metà dell’XI . Nei primi decenni di quest’ultimo in Italia esplose un forte contrasto fra l’arcivescovo milanese Ariberto d’Intimiano, un grande feudatario oltre che vescovo, e i suoi vassalli unitisi nella lega detta della Motta. La violenza dello scontro fu così intensa che l’imperatore Corrado II il Salico accorse nella pianura padana per cercare una soluzione pacifica; ma vista l’impossibilità di una riconciliazione, Corrado anziché appoggiare Ariberto, si mise dalla parte dei piccoli feudatari, assai numerosi e decisi a tutto pur di affermare i loro diritti conculcati e concesse loro l’ereditarietà anche per i feudi minori, in seguito all’emanazione della Constitutio de feudis, promulgata in Pavia nel 1037.

Così come abbiamo riassunto le linee del Capitolare di Quierzy, ci sembra il caso di rappresentare anche la Costitutio de feudis, la cui portata fu assai più sconvolgente del provvedimento precedentemente illustrato.

Noi vogliamo – così recita la Constitutio – che sia noto a tutti i fedeli nostri, presenti e futuri, che all’uopo di riconciliare l’animo dei signori e dei milites sì che gli uni e gli altri possano ritrovare un’operante concordia e servano quindi con devozione, e con fedeltà e perseveranza insieme con i seniores, ordiniamo e disponiamo che nessun milite di vescovi, abati, badesse, di marchesi o conti, sia esso un vassallo maggiore o minore non debba perdere il suo beneficio senza aver commesso una colpa certa e dimostrata e se non in base alle costituzioni dei nostri predecessori.

Se dunque avrà luogo una contesa fra signori e militi benché i suoi pari abbiano deciso che il milite debba essere privato del beneficio e se il milite stesso dichiarerà che la decisione è stata presa ingiustamente e per odio, conserverà il beneficio medesimo, finché il signore e chi ha promosso il procedimento con i suoi pari converranno alla nostra presenza e qui la causa sarà opportunamente decisa. Se poi i pari dell’incolpato resteranno assenti dalla causa, egli manterrà il bene sino a che verrà alla nostra presenza con il suo signore e con l’assistenza dei suoi pari.

Invece, il signore e il milite che è incolpato e deciderà di venire da noi, renderà note le decisioni prese a colui con il quale si trovi a contendere sei settimane prima di incominciare il viaggio che lo porterà fino a noi. Tutto ciò verrà osservato dai vassalli maggiori. Per i minori invece, nel regno, le cause saranno tenute dinanzi al signore o dinanzi al nostro messo. Inoltre ordiniamo che allorché un milite, fra i maggiori o i minori, lascerà questa vita terrena, il figlio suo ne erediterà il beneficio.

Nel caso in cui invece il milite non abbia figli ma lasci un nipote figlio del figlio, questi avrà parimenti il beneficio con l’osservanza dell’uso praticato dai valvassori maggiori nella consegna dei cavalli e delle armi ai loro signori. E se il milite non avrà neppure un nipote e avrà invece un fratello legittimo, anch’egli potrà usufruire del beneficio che fu del fratello, quindi di suo padre.

Proibiamo inoltre – sancisce la Constitutio – che qualsiasi signore presuma di far permuta o precaria a livello di nostri benefici con i suoi militi senza il consenso di questi. Nessuno poi ardirà di spogliare ingiustamente il milite di quei beni che egli detiene con titolo di proprietà o per ordine legale o per legittimo livello e precaria.

Con tale provvedimento in realtà Corrado II si schierò dalla parte dei più deboli che volle proteggere con una vera e propria ordinanza legislativa del 28 maggio 1037. Interessante è notare che in questo caso il documento è molto più chiaro e deciso del Capitolare di Carlo il Calvo e che in esso il sovrano legiferò più come capo della gerarchia feudale che come sovrano.

Infatti non vi si fa neppur menzione delle infeudazioni concesse da allodieri, ma tutto si incentra sulle gerarchie raccolte nel feudo . Nell’ordinanza stessa l’imperatore poi estendeva alla penisola italiana una decisione già assunta in Germania, mirante a scalzare la posizione dei grandi signori feudali cui furono opposti i minori che si trovarono subito a essere fedeli all’Impero e ai suoi rappresentanti.

Ariberto però, comportandosi più da grande feudatario che da pastore di anime, prese il dettato legislativo come rivolto essenzialmente contro di lui, si ribellò quindi a Corrado e con l’aiuto dei grandi feudatari lombardi si pose a capo della rivolta. I feudatari milanesi accorsero in difesa del loro arcivescovo e organizzarono allora la resistenza cittadina strettasi attorno al carroccio, un carro con un altare, una campana e il vessillo cittadino che seguiva le truppe dei rivoltosi durante le battaglie e in marcia. La lotta fra i feudatari maggiori, i cittadini e i piccoli feudatari appoggiatisi a Corrado II durò fino al 1044 e, alla morte di Corrado II , fu continuata dal suo successore Enrico III .

Le due linee di sviluppo storico, l’una della signoria rurale rettasi su tradizioni spesso non convalidate da atti politici e la seconda del Feudalesimo legata all’autonomia dei marchesati, dei ducati e delle contee, un’autonomia che a un certo momento provocò la tendenza dei minori a chiedere e ottenere gli stessi diritti dei maggiori, portarono in prosieguo di tempo all’avvicinamento dei due suddetti indirizzi, all’inizio fra loro distinti e diversificati. Pertanto i più grandi signori terrieri ottennero dal sovrano il riconoscimento di loro prerogative in precedenza non esistenti ed elargite dai sovrani motu proprio in base al riconoscimento di uno stato di fatto incomprimibile.

D’altra parte marchesi, duchi, conti e altri nobili minori cercarono di estendere anche ai loro possedimenti privati i privilegi concessi dall’imperatore ai feudi maggiori, e quindi vollero mettere su uno stesso piano feudi e allodi. Il termine feudo, di origine germanica, derivava da feod ovvero bestiame e stette a significare il compenso che veniva conferito ai fedeli di un capo, ma in breve venne a indicare correntemente il corrispettivo di beneficium. Il termine beneficium invece, dopo aver più o meno a lungo resistito a seconda delle regioni dove si adoperò, cessò di essere usato intorno al 1100 in Francia e in Italia; fino al XII secolo però lo troviamo in Germania, un paese generalmente in ritardo rispetto all’evoluzione feudo vassallatica. Lo stesso termine poi conservò altri significati per esempio in campo ecclesiastico, oppure stette a specificare possedimenti concessi ad agenti domestici o demaniali.

Sempre per rimanere alle incertezze lessicali volte a indicare pari dubbi di concezione giuridica e socio-politica, aggiungeremo che anche nel bacino della Loira si trovano usati in modo promiscuo i termini feudo e beneficio. In Guienna, in Bretagna e in Linguadoca poi il termine feudo fu adoperato senza molta precisione anche riferito a possedimenti le cui caratteristiche non furono tutte e perfettamente feudali. Ma, nonostante le ondulazioni del significato, già con il X secolo compare espressamente e con una certa continuità la parola feodum o feudum.

Con il XII secolo finalmente l’evoluzione dei vocaboli e dei significati loro connessi acquisì una certa precisione. Infatti, in quel tempo la cerimonia della concessione dell’omaggio si mantenne subordinata all’esistenza del feudo . Numerosi testi invero fanno riferimento all’homagium pro feudo o de feodo, omaggio che venne concesso quando si possedette un feudo e su tale elemento, da allora in avanti, non vi furono più dubbi.

Feudo fu dunque, da allora in poi, il compenso dato da un sovrano a un conte o a un dipendente minore disposto a diventare fidelis del sovrano stesso.

In tal modo esso rimase distinto dall’allodio e quanti erano possessori di terre detenute in simile maniera cercarono di trasformare i loro possedimenti in feudi. Infatti, data la situazione di grave disordine politico e militare oltre che economico del IX-X secolo, si rinvenne un bel vantaggio a essere parte di un sistema dal quale si ricevevano aiuto e sostegno nel momento in cui si volevano eliminare i più deboli nell’affermazione dei più potenti.

A profittare di tale situazione e quindi a conferire il maggior numero di beni terrieri proprio tra la fine del IX secolo e l’inizio del X fu la monarchia francese capetingia, che cominciò una lunga marcia di avvicinamento verso il potere in un complesso territoriale relativamente modesto denominato Ile-de-France e che proprio basandosi su un’azione di accaparramento e di distribuzione di benefici, poté lentamente ampliare la propria sfera di influenza, giovandosi anche delle lotte fra vari lignaggi nobiliari, offrendo aiuti e chiedendo in cambio fedeltà politica e obbedienza.

Sin dall’inizio venne alla luce l’elemento costitutivo fondamentale del rapporto feudale basato anzitutto sulla più completa fedeltà. In altri termini chi ricevette un beneficio ovvero un feudo dovette mostrarsi e mantenersi leale nei riguardi di chi glielo aveva corrisposto.

Il signore o senior, il più elevato in dignitas, colui che in precedenza veniva chiamato dominus con una sottolineatura meno carica di significato socio-economico e politico, riceveva la fidelitas dal detentore del feudo e a sua volta, secondo patti rigorosamente rispettati, era fidelis o homo del feudatario maggiore che gli aveva affidato il manso. Quest’ultimo poi riservava la sua fidelitas al monarca e veniva così a crearsi una sorta di piramide al cui vertice si trovava l’imperatore (o il supremo signore feudale), quindi i feudatari maggiori e i minori tutti legati fra loro da uno stesso vincolo solidale.





Tutto ciò premesso, diremo che dall’Inghilterra alla Francia, dalla Germania all’Italia settentrionale si creò un rapporto caratteristico che dal IX al XII secolo attraversò fasi diverse ma tutte finalizzate a una medesima concezione societaria rigidamente gerarchizzata. Dapprincipio gli ordinamenti feudali presero corpo in Francia durante l’età carolingia. Di lì poi, passata la Manica, si stabilirono in Inghilterra dopo la spedizione di Guglielmo il Conquistatore del 1066, il quale in qualità di duca di Normandia aveva già sperimentato con successo la divisione territoriale secondo una concezione feudale, ben organizzata e quindi di relativamente facile attuazione. I suoi compagni, coloro che lo affiancarono nella conquista dell’isola inglese, ricevettero tutti allora cospicui compensi territoriali, corrisposti tuttavia secondo una precisa tendenza. I vari mansi infatti non furono quasi mai collegati fra loro, ma risultarono dislocati in zone anche lontane le une dalle altre e ciò allo scopo di non permettere la formazione di troppo potenti signorie rurali che si sarebbero potute collocare contro la linea politica del sovrano, come vere e temibili enclaves nel novero dei possedimenti regali.

I nuovi feudatari così furono forti ma non ebbero la possibilità di competere con i sovrani normanni e anche coloro che ricevettero da questi, a loro volta, concessioni di terre, furono mantenuti in una condizione che non contemplò la costituzione di unità territoriali troppo potenti, spesso inframmezzate, proprio per evitare le suddette concentrazioni, da feudi e da castelli – nell’isola britannica i re ne possedettero a centinaia – rimasti di proprietà del sovrano. I feudatari inoltre dovettero corrispondere corvées e servizi militari di vario tipo e furono meticolosamente accompagnati nelle loro azioni da funzionari rappresentanti la volontà centralizzatrice del sovrano.

Anche in Germania ben presto furono distribuiti numerosi feudi a signori laici e a vescovi. Lì pertanto si rafforzò notevolmente l’istituzione del vescovo-conte di cui prima s’è detto, destinata a conferire una particolare connotazione alla società medievale.

Pure in Italia del nord lo sviluppo feudale assunse dimensioni promettenti, ma il nuovo assetto risultò in parte frenato dalla presenza delle città, sempre potenti, dotate di vita autonoma e quindi destinate, se non a contrapporsi, a competere da pari a pari con il nuovo ordinamento.

Si è detto un’infinità di volte che la suddivisione della compagine imperiale in un regno occidentale con Carlo il Calvo, un regno centrale con Lotario e uno orientale con Ludovico il Germanico, fu la causa della crisi e della rapida dissoluzione dell’Impero carolingio. Ma la realtà è ben diversa e va oltre il problema dello smembramento dell’Impero in tre regni, dato che la crisi investì l’organizzazione politica della struttura carolingia a ogni livello, manifestandosi all’interno delle marche, dei ducati, delle contee e di ogni organismo feudale nonché delle circoscrizioni pubbliche, tanto che finì per rimanerne interessata persino l’organizzazione ecclesiastica, cosa questa che non poté suscitare eccessiva sorpresa dal momento che in quel tempo un’invero stretta compenetrazione era stata già realizzata fra stato e Chiesa.

In passato la responsabilità maggiore di ciò venne attribuita al rapporto vassallatico-beneficiale responsabile di aver minato dall’interno l’ordinamento carolingio permettendo ai conti, ai duchi, ai marchesi e agli altri funzionari pubblici di considerare le loro cariche alla stregua di normali feudi come tali trasmissibili in eredità ai loro eredi.

Oggi però di tal periodo si ha una visione globale più completa e senza dubbio possiamo dire che nel corso del IX-X secolo l’assimilazione fra honor comitale e beneficio vassallatico si trovò a essere del tutto in atto, mentre debole e discontinua fu la capacità delle monarchie di coordinare e rapportare gli uni agli altri i poteri di carattere locale.

Il fenomeno assunse poi una portata più grande e investì tutte le contee al cui interno il conte non fu sempre in grado di esercitare una reale potestas sui centri di potere minore esistenti nell’ambito territoriale di sua competenza. In tale condizione pertanto i nobili finirono con l’esercitare e l’estendere il loro raggio d’azione nei territori situati sotto il loro diretto controllo, da quelli cioè formati dai beni di famiglia ossia dalle terre ricevute in feudo e da quelle costituenti l’appannaggio della carica pubblica. Sulla parte restante della contea invece il loro potere fu più legato alla capacità militare e alla capacità di conservare clientele armate che al loro ruolo di effettivi funzionari imperiali.

Avvenne poi che il conte contribuisse in prima persona alla dissoluzione dell’ordinamento pubblico, travalicando i termini della sua circoscrizione e assicurandosi forti basi di potere all’interno delle contee circostanti. Essenziale strumento di autorità si manifestò allora la disponibilità di un consistente numero di vassalli che ormai più che al sovrano cominciarono a far capo direttamente al conte. Infatti si rivelò quasi del tutto inattuato il Capitolare degli anni 778-779 volto a vietare ai potenti di circondarsi di un seguito armato considerato eccessivo e improponibile.

In realtà, il conte, al pari dei duchi e dei marchesi, operò all’interno e all’esterno del suo distretto feudale in concorrenza con altri enti. Fra questi ricordiamo anzitutto le grandi signorie monastiche e vescovili provviste di immunità e perciò legalmente operanti come autonomi centri di dominio.

La concorrenza con i conti nacque poi dal fatto che vescovi e abati pretesero di agire completamente slegati da ogni tutela comitale e regia, formando una sorta di signoria immunitaria che costituì un tipo di stato nello stato ed esercitò una notevole potenza attrattiva nei confronti di quanti avevano terre e preferivano porle sotto il loro usbergo piuttosto che sotto il controllo statale.

Così cominciarono a costituirsi e presero corpo varie signorie i cui titolari, per esempio i vescovi-conti, pur non essendo dotati di una regolare delega da parte dell’Impero, esercitarono poteri di natura pubblica, amministrarono la giustizia, difesero il territorio, costruirono fortezze e mura, imposero tasse e balzelli.

Queste nuove realtà politiche, assai diffuse nell’Occidente cristiano fra il X e l’XI secolo, presero il nome di signorie di banno e si contrapposero di fatto a quelle di carattere feudale, i cui titolari, a loro volta, spesso non furono feudatari di nessuno e possedettero terre in parte concesse loro in beneficio e in parte raccolte in modo assai complesso senza autorizzazioni precise; tanto per fare un esempio essi talvolta le ricevettero dalla volontà diretta di vecchi allodieri in cerca di protezione, avuta a poco prezzo e senza l’asservimento all’imperatore.

Tale tipo di signoria banale o bannale finì dunque per essere quasi abusiva e non pochi grandi proprietari si avvalsero di autorità che nessuno aveva loro conferito, per le quali non avevano ricevuto deleghe di alcun tipo né dall’imperatore né dai suoi più alti funzionari.

Lungo e complesso sarebbe spiegare e spiegarci in che modo si fosse giunti a una simile situazione, figlia però della confusione regnante nella compagine imperiale che si era retta all’inizio sul carisma impersonato da Carlo Magno e che, alla sua scomparsa, entrò immediatamente in crisi.

È indubbio dunque che tal processo, ingigantitosi al tempo di Ludovico il ` Pio e di Carlo il Calvo, fu il vero responsabile, molto più dei comitati e dell’organizzazione della società feudale, della crisi irreversibile del Sacro Romano Impero.



Accennavamo dianzi che la società feudale raggiunse il suo culmine nel XII secolo, allorché in maniera sistematica i re francesi organizzarono il feudo nel loro regno e allorché i grandi feudatari, ossia i vassalli, titolari dei feudi maggiori, suddivisero a loro volta i possedimenti in feudi minori affidati ai valvassori e pure questi, infine, crearono ulteriori suddivisioni di fondi assegnati ai cosiddetti valvassini.

Lo stesso metodo, pur con cautele maggiori – già lo si è evidenziato – venne attuato nell’Inghilterra ove i feudi si moltiplicarono fra gli anni del regno di Guglielmo il Conquistatore e quelli in cui ebbe lo scettro Enrico I .

Anche in Germania si ebbe poi una sistemazione economico-sociale rettasi sul feudo potenziato fra il 1152 e il 1190 da Federico Barbarossa, il quale dette luogo a una spartizione ampia delle sue terre, culminata ad esempio con la concessione e il rafforzamento del ducato d’Austria e con l’ulteriore ingrandimento del ducato di Baviera, eventi entrambi non sempre felici nell’immediato per la compagine federiciana.

Tale interessante vicenda, in certo modo emblematica della vita politica generatasi durante l’età feudale in Germania fece capo, in particolare, a due importanti e noti personaggi strettamente connessi all’Impero del Barbarossa: Enrico il Leone ed Enrico di Baviera.

Enrico il Leone, figlio di Enrico il Superbo duca di Baviera, e di Gertrude figlia dell’imperatore Lotario di Supplimburgo, fu il capo dei guelfi durante il regno di Federico I . In giovane età egli dette inizio a una brillante attività d’armi intesa a sottomettere le popolazioni dei Vendi nell’odierno Meclemburgo (1147). Rafforzatosi però egli chiese autorevolmente il riconoscimento dei suoi diritti feudali in Baviera che Federico dovette accordargli pro bono pacis, impegnandosi allo stesso tempo a creare per Enrico di Babemberg il ducato d’Austria (1155).

Allora Enrico il Leone divenne il più potente feudatario di Germania e si dedicò al rinvigorimento delle terre concessegli nonché al suo rafforzamento personale, elemento questo che gli offrirà il destro di negare aiuto e sovvenzioni all’imperatore che in uno dei momenti più delicati della lotta con i Comuni italiani, nel 1175, a Chiavenna, invano gli chiese appoggio politico, economico e militare.

Diremo di passata che dopo la tregua di Venezia (1177) Federico I fece pagar caro al feudatario il suo precedente atteggiamento riottoso e rissoso e tuttavia in questo luogo, più che alla vicenda nell’insieme e alla sua conclusione, ci par giusto porre l’accento sulla situazione creatasi nell’Impero germanico allorché i feudatari si rafforzarono, ma spesso divennero elemento diversivo e di disturbo della complessa politica imperiale che nei feudi e nei loro forti titolari trovò non di rado pietre d’inciampo.

Con la seconda metà del XII secolo poi, tornando ai sovrani occidentali soprattutto in Francia e in Inghilterra, possiamo dire che essi presero più o meno tutti l’abitudine di coinvolgere nelle loro decisioni politiche i grandi signori feudali, i quali collaborarono militarmente, economicamente e organizzativamente a rafforzare i differenti Stati allora rettisi in modo autonomo

È questo dunque il momento più maturo del Feudalesimo i cui aspetti ` fondamentali possono riassumersi nei seguenti punti: il beneficio, l’immunità e il vassallaggio. Del beneficio – come si è già detto e dovremo ancora precisare – esso venne allargando le sue prerogative, allorché fu esteso oltre che al possesso di un territorio a quello di un qualsiasi bene: ad esempio lo sfruttamento di una torbiera o di una salina, di una banchina portuale o di un ponte.

A tale concessione beneficiale corrispose pertanto l’homagium, l’atto cioè in seguito al quale chi riceveva il beneficio dichiarava di essere homo o vassus del concedente, stabilendo con quest’ultimo un preciso rapporto di dipendenza, per cui chi concedeva il feudo aveva la supremazia su chi lo riceveva e chi lo accettava diventava un dipendente del feudatario. L’uno e l’altro atto si svolgevano nel corso di una cerimonia solenne e significativa denominata investitura, nel cui corso il senior, ovvero il signore, trasmetteva simbolicamente il beneficio di cui offriva al commendatario una zolla di terra, una spiga di grano, un ramoscello d’albero, una fascina di paglia o di fieno e simili. In alcuni casi, qualora si volesse dare eccezionale importanza alla manifestazione con i predetti simboli si concedeva una bandiera, accettando la quale si diventava fidelis del concessore.

La prestazione di un beneficio indicò in pratica la distanza tra i rapporti vassallatici che abbiamo visto posti alla base del mondo carolingio e i rapporti feudali veri e propri: i primi furono di carattere personale e si basarono in prevalenza sullo scambio di favori, i secondi furono reali, ossia fondati sulla prestazione concordata di servizi; i primi inoltre furono spesso di carattere quasi familiare, i secondi invece ebbero un aspetto fortemente gerarchizzato e divisero la società in ceti distinti e fra loro distanti.

Il vassallo, ricevuta l’investitura, si inginocchiava davanti al senior con le mani giunte, per sottolineare la sua fidelitas e la sua reverenza verso il signore, il quale prendeva fra le sue le mani del vassallo e gliele stringeva in segno di protezione e di difesa.

Con questo atto denominato immissio manuum, il vassus diventava immunis e l’immunità stava a significare, come si accennava, che il feudatario maggiore si assumeva l’onere della difesa del minore che da quel momento diveniva per così dire intoccabile, in quanto chiunque gli avesse recato offesa era come se si fosse reso colpevole di una stessa grave mancanza di riguardo al concessore del feudo .

Naturalmente l’immunitas valeva sic et in quantum, ossia se il titolare di un feudo beneficiale avesse compiuto tutto il suo dovere nei confronti del feudatario maggiore, tanto per cominciare migliorando il terreno affidatogli. Difatti nei contratti ebbe grande valore la clausola detta ad meliorandum. Inoltre egli dovette garantire la difesa militare del feudo e non poté per nessun motivo macchiarsi del reato di tradimento o fellonia, in seguito al quale avrebbe perso il diritto di immunitas nonché il beneficio stesso.

L’immunità contemplò altresì una serie di concessioni relativamente meno importanti, come ad esempio l’esenzione dal pagamento di alcune tasse e tributi, l’affrancazione dal compimento di talune corvées e di alcuni doveri riguardanti l’esercizio della giustizia.

L’immunitas, per esempio, liberò i valvassori e i valvassini da alcuni soprusi generalmente perpetrati dal signore, il quale mirò a sfruttare il più possibile tutti coloro che gli furono sottoposti.

Oltre a evitare talune corvées, l’immunitas esentava i feudatari minori, quindi i loro contadini, dall’obbligo di macinare il grano, l’avena e l’orzo e da quello della molitura delle olive.

Si superò in tal modo anche l’abitudine di pretendere una tassa sul matrimonio dei propri contadini definita ius primae noctis, su cui la fantasia pur morbosa di taluni storici ha lungamente favoleggiato, trasformando un tributo in denaro in una pratica spregiativa e in un’orrenda consuetudine, in realtà comunque economicamente penosa, ma quasi sempre priva dei risvolti sessuali a lungo attribuitile, per cui in occasione della prima notte, il feudatario si sarebbe sostituito al marito della sottoposta convolata a giuste nozze.

Ma pur se taluni abusi furono aboliti e se su altri si fantasticò forse più del dovuto, il feudo nel corso dei secoli venne assumendo una connotazione sovente più che negativa e ciò in particolare da quando le monarchie nazionali cominciarono a sostituire nell’esercizio del potere i feudatari gradualmente esautorati dai funzionari del re, i quali risolsero una quantità di problemi in precedenza affidati ai feudatari maggiori e minori.

Se la feudalità vide però diminuire gradualmente il suo prestigio politico, i titolari dei benefici non abbandonarono i territori loro affidati che, perdendo le caratteristiche detenute nel primo e agli inizi del secondo periodo dell’età feudale, peraltro non furono privati della maggior parte delle prebende ad essi connesse, né della facoltà di commettere abusi, sopraffazioni e prepotenze che finirono per prevalere nell’immaginario collettivo su ogni altro aspetto pur positivo del feudo e della sua attuazione.

Dal Quattrocento in poi pertanto si perpetuarono una serie di malcontenti e di abusi trascinatisi per diversi secoli, sino a che, come accadde in Francia, essi non furono aboliti in seguito alla rivoluzione del 1789 e sino a che in Germania non cadde quel simulacro di Impero, al quale i sovrani del tutto autonomi nell’ambito dei loro territori dovevano un’invero limitata fedeltà trasformatasi, nel Cinquecento – dal periodo della Riforma protestante in poi – in aperta ribellione.



Ci sembra pertanto appaia chiaramente da quanto sin qui detto che l’età feudale conobbe una prima fase, la preliminare o formativa che dir si voglia, precedente all’anno Mille, quella durante la quale si costituì la società feudo vassallatica in cui i legami e gli obblighi feudali dovevano considerarsi incompleti, in certi casi quasi vaghi, nel momento in cui le istituzioni carolinge mostravano in certo modo la loro forza e non avevano veduto assottigliarsi la loro efficacia. Poi abbiamo però due fasi successive, vere e proprie di Feudalesimo, ovvero i due momenti fondamentali dell’età feudale.

La prima età feudale vera e propria va dall’anno Mille all’incirca fino al 1160 e può denominarsi secondo le conclusioni di Georges Duby l’età dei castellani indipendenti, o meglio l’età in cui i castelli esplicarono tutta la loro potenzialità, al di là e al di sopra dei comitati e dei ducati.

I potentes furono allora tali, perché possedettero una fortezza e non perché detentori di un prestigioso titolo nobiliare. Ecco allora il motivo per cui nel classificare questo primo periodo si è tante volte insistito sul concetto di anarchia feudale, sul quale ancora oggi possiamo essenzialmente convenire, se teniamo presente che gli anni fra l’inizio dell’XI e la seconda metà del XII secolo, più che un momento di vera e propria anarchia costituirono, in un quadro rurale strettissimo, il tentativo di stabilire un nuovo ordine, di attuazione invero assai difficile, poiché – come si sa – quasi sempre nell’atto di mutare i vecchi ordinamenti in nuovi, si moltiplicano gli esperimenti e le diversificazioni, mentre alle antiche regole stravolte tardano a sostituirsi le nuove, cosa che conferisce proprio alle suddette epoche un che di anarchico e di provvisorio, il cui significato tuttavia può considerarsi soprattutto strumentale. Fu allora comunque, che si stabilirono le definizioni dei doveri dei feudatari, i limiti del loro potere; fu allora che i feudi cominciarono a mostrare interamente la loro potenzialità e l’Occidente europeo conobbe una parziale ma non spregevole rinascita economico-sociale. È ancora in questa prima fase che assistiamo a importanti trasformazioni demografiche, tecniche ed economiche, mentre le strutture sociali, sia pure con ritardo, subiranno anch’esse una prima, sostanziale modificazione.

La seconda età feudale è stata invece posta fra il 1160 e il 1240. Essa si sviluppò quindi nel momento in cui la terra e l’attività rurale rimasero ancora importanti, ma nello stesso tempo si assisté al contemporaneo rafforzamento delle città, dei commerci e del potere politico centrale.

Fra XII e XIII secolo si qualificarono poi in maniera definitiva i regni nazionali – ad esempio quello inglese che dal 1154 conobbe l’età del re Enrico II Plantageneto, il regno francese che percepì anch’esso un notevole sviluppo con Luigi VII , Filippo II Augusto, Luigi III e Luigi IX – e allora si edificò in certo senso quella che abbiamo denominato piramide feudale. Così si sottrassero vigore e slancio alle meno corroborate e qualificate unità vassallatico-beneficiali, mentre la vera potenza si concentrò essenzialmente nei regni e nei loro sovrani.

Questo travaglio di concentrazione di forza fece sì che, alla luce della seconda età feudale, si creassero le monarchie assolute. Il tentativo si effettuò in Inghilterra ove però la nobiltà riuscì a ritagliarsi poteri precisi e ben articolati che finirono per condizionare il sovrano. La nobiltà feudale inglese tenne sempre ben saldi i cordoni della borsa e i re non furono mai liberi di spendere le risorse del regno a loro piacimento. Ciò infatti non avverrà neppure durante la guerra dei cento anni. E questo forse è uno dei motivi che, nonostante le premesse facessero presagire una completa vittoria inglese, consentì che alla fine del lungo conflitto a risultare vincitori fossero i sovrani di Francia.

Questi ultimi invece, proprio basandosi sulla forza delle istituzioni feudali, ridussero vieppiù la potenza della nobiltà – sia di quella del sangue, sia di quella denominata noblesse de robe.

I re francesi divennero in tal modo sempre più potenti e finirono per ridimensionare l’aristocrazia, dal XIII-XV secolo in poi posta in secondo piano da sovrani sempre più volti verso il dominio assoluto, da loro in alcuni casi – si pensi in particolare a Luigi XI – spregiudicatamente perseguito.

Nondimeno, anche in zona germanica assistiamo a un’azione tendente a concentrare le forze nelle mani degli imperatori. Federico I Barbarossa, Enrico VI e soprattutto Federico II faranno di tutto per fissare prerogative sempre più ampie e precise avocate direttamente alla casata imperiale. Tuttavia i principati germanici, lungi dal porsi nella posizione apparentemente meno combattiva dei feudatari francesi, accetteranno la lotta e metteranno a più riprese in scacco la monarchia centrale.

In un modo o nell’altro pertanto, durante i primi quattro secoli del secondo millennio all’ombra delle sempre forti istituzioni feudali, assistiamo alla formazione e al potenziamento di condizioni che nel feudo e nello stato che lo rappresentò, troveranno una sorta di volano.

Quanto sin qui detto tuttavia non impedisce, anzi in certo modo induce a conferire nell’ambito dello sviluppo della feudalità grande importanza all’avvento dell’Impero germanico dei Sassoni.

Si è detto che con l’incoronazione di Ottone i, oltre ad assistere alla resurrezione dell’Impero carolingio, vediamo che la società feudale assunse il suo aspetto più definitivo e completo. Tuttavia fra l’Impero carolingio e quello ottoniano debbono registrarsi talune differenze.

Carlo Magno fu titolare di uno stato estesosi praticamente per tutto l’Occidente, mentre Ottone possedette essenzialmente due regni: quello di Germania e quello d’Italia. Inoltre Ottone non pretese e non ebbe la sottomissione dei monarchi dell’Occidente, come accadde a Carlo. Egli inoltre fu a capo di uno stato germanico e nonromanoe trasse la sua forza dalle popolazioni tedesche. Infine il potere di questo stesso imperatore derivò fino a un certo punto dall’incoronazione ricevuta dal papa, mentre si sostanziò in parte considerevole sul prestigio personale del nuovo eletto, cosa che dapprincipio non fu compresa né dal popoloromanoné dallo stesso papa, i quali ritennero 162 anni dopo la fatidica data del Natale dell’800, cioè nel 962, di essere ancora una volta arbitri dell’esistenza dell’impero come lo erano stati Leone III e i rappresentanti dell’Urbe, che entrambi ebbero funzione di protagonisti nel corso della celebre cerimonia dell’incoronazione tenutasi nella basilica di San Pietro, durante la quale il pontefice compì la determinante apposizione della corona sul capo del monarca franco e i Romani assentirono prendendo la parola e ripetendo per tre volte la laudatio popolare con cui si augurarono al sovrano «vita e vittoria!».

L’atteggiamento di Ottone i fu tuttavia chiaro quando un anno dopo, nel 963, riassunse nelle sue mani il diritto di eleggere il pontefice e di giudicarne gli atti, cosa che fu sostenuta nel privilegium Othonis, con cui si proclamarono posizioni che Carlo Magno non pretese mai di avere durante il suo lungo Impero. Ma questa non fu la sola differenza fra l’Impero carolingio e l’ottoniano. Infatti Carlo fu in grado di fronteggiare la sua immensa impalcatura statale, servendosi della vasta rete di funzionari di cui s’è in precedenza detto: Ottone i invece si trovò a dover fare i conti con una serie di signori che già detenevano il potere, che non dovevano alcunché al nuovo imperatore e che furono disponibili a rivolgergli un omaggio formale, mentre non ebbero nessuna intenzione di essergli sottomessi per tutta la vita.

Il problema di Ottone il Grande fu dunque quello di trovare una convivenza con i suoi vassalli affinché, lungi dallo sganciarsi dal sistema precedentemente creato, essi rimanessero a esso in qualche modo subordinati.

Proprio allora fece la sua comparsa in maniera massiccia e programmata quel fenomeno che finì per caratterizzare molto più che in precedenza tutto il Medioevo, sino a simbolizzarne l’intera esistenza, divenendone in certo modo sinonimo, ovvero il feudo .

Infatti se nel IX e agli inizi del X secolo feodum indicò la concessione di un beneficium, con l’età ottoniana esso assunse un significato più ampio e complesso e venne a significare di fatto l’insieme dei territori governati ereditariamente e con piena giurisdizione da un titolare investito dal signore, senior o dominus, al quale dovette fedeltà per riceverne in cambio protezione.

In tal modo con il 962-963 il feudo diventò una sorta di istituto a più facce, un compromesso per far coesistere poteri centrali con poteri decentrati. Con tale istituzione insomma si salvò tanto l’autonomia dei singoli signori quanto l’integrità dello stato centrale che non avendo la possibilità di farsi rispettare, come avviene in uno stato moderno, mediante leggi e funzionari funzionanti lungo tutto il territorio nazionale, trovò il modo di governare attraverso la rete dei feudatari.

A loro volta le Signorie, non essendo in grado di sostenersi in modo autonomo, rinvennero il mezzo di garantirsi un reciproco sostegno che individuò la sua ragion d’essere nell’imperatore e nel patto feudale stretto con i suoi rappresentanti, quindi con lui.

Se è vero che le critiche e le riserve sul Feudalesimo e la società che fu sua sembrano eccessive in quanto rivolte a un’epoca profondamente difforme dalla nostra, che nella fidelitas, nel vassallaggio e nell’omaggio trovò incentivi capaci di assicurarne in certo modo lo sviluppo e quindi non ebbe solo e sempre a soffrire dall’ordinamento feudale, bisogna pur sottolineare che se durante l’Impero carolingio il beneficio detenne davvero il potere di venire incontro alle esigenze di masse abbandonate da troppo tempo a loro stesse, prive come erano dell’appoggio statale e solo parzialmente sovvenute dall’assistenza ecclesiastica, con l’età ottoniana e sempre più nell’XI-XII secolo, esso pagò il fio di una sempre più marcata e pesante gerarchizzazione responsabile di creare spesso insormontabili strozzature.



Nell’XI secolo Adalberone, vescovo di Laon, rappresentò bene la società feudale con le sue rigide, quasi incomunicanti divisioni. Egli si espresse infatti nel seguente modo: in alto si trovano due poteri, quello del re e quello dell’imperatore e l’uno e l’altro hanno il compito di conservare l’istituzione che viene ancora chiamata secondo la tradizione romana res publica. Poi ci sono coloro i quali non debbono piegarsi ad alcuno a meno che non pronuncino offese al re e all’imperatore. Essi sono i guerrieri, i protettori delle chiese, quanti difendono i grandi e i piccoli del popolo e salvaguardano tutti, oltre che loro stessi. Quindi ci sono i rappresentanti del clero che pregano e invocano Dio. Sotto ancora, quelli che vengono in modo strano chiamati lavoratori e sono essenzialmente dei servi.

La casa di Dio – continua Adalberone – che pure è una, deve considerarsi trina con quelli che comandano e combattono, quelli che pregano e quelli che servono. Questi ultimi, dice ancora la stessa fonte, ponendo in chiaro le strozzature della società feudale, costituiscono “la razza” degli afflitti che non riesce mai a ottenere niente senza dolore. Essi infatti con il loro lavoro devono procurare a tutti la ricchezza e le vesti e a loro non rimane nulla. Nessun uomo libero può vivere senza i servi. Il signore è nutrito dai servi.

Certo il quadro è dipinto a tinte oscure che lasciano poco margine per interpretazioni edulcorate. Tuttavia si deve tener conto, come prima accennavamo, che la società qui presa in esame, fu profondamente difforme dalla nostra e che la sua esigenza primaria non fu la libertà ma la sicurezza, non il cumulo dei beni ma la prodigalità che consentì di vivere e sostentarsi anche a chi non possedette ricchezze.

Ora, della sicurezza e della prodigalità l’età feudale fece una sorta di usbergo con cui difese masse di contadini, ossia gli strati deboli di una società, i quali tuttavia in base a quell’ordinamento riuscirono a vivere.

Ciò non toglie però che la società creatasi con il Feudalesimo fu rigida e fissa e quindi in qualche modo mortificante, pur se rappresentò l’unica apertura che condusse alla cosiddetta rinascita dell’XI secolo.

Se dunque per molti anni dell’età feudale ci si è interessati in prevalenza per mettere in luce l’atteggiamento degli imperatori, quello della Chiesa e dei grandi feudatari, tenendo pur limitatamente conto delle tensioni sociali determinatesi in occasione delle questioni suscitate dall’ereditarietà del feudo, oggi interessa forse di più, se non altro in quanto il tema di ricerca si presenta come nuovo, approfondire la condizione servile, di quella «razza di afflitti insomma – per dirla con Adalberone di Laon – che non riuscì a conseguire avanzamenti senza dolore e grande sacrificio».

È interessante pertanto volgersi anche verso la cosiddetta società dei diseredati, dei più umili e dei miseri, di coloro insomma dei quali quasi mai si occupano le fonti e la cui vicenda resta troppo spesso fuori degli archivi e dei libri di ricerca. Nonostante gli aspetti positivi introdotti dal feudo e dall’economia da esso scaturita si deve in proposito osservare che le condizioni di vita tra il IX e il XII-XIII secolo furono assai grame. Quanto mai difficili si mantennero allora, ad esempio, i trasporti. Le strade furono poco praticabili e soprattutto nei mesi invernali e durante le grandi piogge divenne quasi impossibile mettersi in viaggio. Un tempo, la rete viaria era stata l’orgoglio degli imperatori romani e degli architetti che avevano tracciato le strade, spesso per volere di apprezzati, famosi consoli. Tale rete si era a lungo mantenuta in vita per interessamento di sovrani, pontefici e funzionari e anche per l’intervento diretto delle popolazioni locali che ne avevano tutelato l’efficienza. Ma con il V-VI secolo molte zone si fecero impraticabili e abbandonate non tanto e non soltanto per le peggiorate condizioni di percorribilità, quanto per la diminuzione e la rarefazione degli scambi e della vita di relazione, in precedenza assicurata tramite i contatti con città e villaggi.

La vita economica e sociale si svolse pertanto in prevalenza intorno ai nuovi centri di aggregazione, mentre risultarono sempre meno privilegiati i lunghi viaggi per cui la rete viaria venne ristrutturata in base a nuove, più semplici necessità, che finirono per mettere fuori uso le vecchie strade ormai raramente percorse. Uscire dal proprio feudo per recarsi in una località anche vicina pose, proprio per quanto venivamo ora dicendo, problemi difficilmente sormontabili, anche perché le campagne e i boschi furono infestati da ladri e briganti pronti ad assaltare viandanti e comitive di viaggiatori. Animali feroci, specialmente i lupi – ma pure i cinghiali, inselvatichiti nelle foreste e nelle zone montagnose si fecero pericolosi – infestarono le campagne in inverno.

Inoltre va detto che noi certamente siamo a conoscenza di una particolare realtà della natura medievale, popolata di lupi, nonché di orsi, di cinghiali, ma anche di inoffensivi cervi, daini, camosci, gru e caprioli, tutte specie ormai quasi in estinzione e che adesso siamo abituati a pensare nelle riserve protette da leggi particolari, mentre dobbiamo considerare che nell’età di mezzo, soprattutto nei secoli del primo millennio, quando boschi e foreste popolarono l’Occidente, la situazione si palesò sensibilmente diversa.

L’orso ad esempio, fu presente in quasi tutte le regioni dell’arco alpino e degli Appennini, si trovò nel Trentino, in Lombardia, nell’Emilia e in Toscana, nel Lazio e persino in Campania ove papa Gregorio Magno lo dette per presente nei monti Sanniti. Dapprima l’orso fu liberamente cacciato, ma già agli inizi del XIII secolo i signori dei feudi ove aveva luogo la caccia pretesero il pagamento di un canone che, a volte, consistette in una porzione della preda catturata. La carne di orso poi era normalmente mangiata e pare fosse prelibata. Tanto per dare un esempio, in proposito diremo che ancora in pieno Trecento nelle macellerie di Lucca si spacciavano orsi poi regolarmente cucinati e serviti a tavola, pur se un trattato gastronomico del tempo metteva in guardia rispetto alla pesantezza di quel cibo, considerato difficile a digerirsi.

Più apprezzata invero fu la carne di cinghiale, ma in particolare quella dei cervi e dei caprioli, dei daini e delle gru, molto cacciati e consumati in area padana e toscana. Nelle pianure boscose, paludose e incolte fu poi largamente presente il bue selvatico, ricordato sino al IX-X secolo, mentre sino al XII invece venne fatta menzione del bufalo selvatico.

Sulle pendici delle Alpi e degli Appennini si cacciarono altresì stambecchi e camosci, specialmente nei mesi primaverili e della piena estate, sino ad agosto, quando apparivano più teneri e ben pasciuti. La caccia al cinghiale invece si svolse nei mesi autunnali e nel primo inverno, dopo la caduta delle ghiande di cui questo animale si nutrì al pari del maiale.

Non per uso alimentare ma per assicurare la tranquillità dei contadini e degli abitanti dei villaggi e delle città si dette poi instancabilmente la caccia ai lupi, considerati un vero pericolo per l’incolumità delle greggi e dei bambini, e ciò in particolar modo quando in inverno, per il freddo e la difficoltà di reperire il cibo, quell’animale feroce si spinse fin nelle zone abitate per trovare di che sostentarsi. Meno pericolose ma ugualmente deleterie soprattutto per gli animali da cortile, furono le volpi e le faine, puntigliosamente cacciate mediante sistemi di trappole e tagliole che permisero di catturarle e di utilizzare più che le carni, le pelli impiegate nella confezione del vestiario più lussuoso. D’altra parte, tornando ai lupi, che essi rappresentassero una vera e propria piaga della società rurale e cittadina medievale fu anche attestato dal numero di santi che dettero loro la caccia e che compirono miracoli il cui protagonista fu un lupo. A questo punto, quasi di rigore diviene il ricordo del famoso episodio legato a san Francesco e al lupo di Gubbio, significativo a prescindere dalle discussioni che esso pose sulla sua autenticità e sull’effettiva natura del lupo stesso.

Di giorno, come appare chiaro, si effettuavano i traffici e la caccia; di notte poi ogni attività si fermava. Anche le zone riservate alla coltivazione furono allora poche e si esaurirono quasi del tutto nella pianura padana e nelle zone pianeggianti del Centro-sud. Quasi ovunque poi dominarono le paludi, le selve soffocate da boschi cedui, sassi, melma. Di tanto in tanto si trovarono zone abitate da contadini e villici poveri e privi di contatti umani continui e proficui.

La cosiddetta dilatazione delle foreste fu un fenomeno tutto medievale che presentò aspetti differenti nelle diverse aree, pur se ebbe espansione pressoché comune. A esempio, ove il clima era secco e la popolazione presente più densa, nacque e si mantenne un numero più contenuto di boschi che invece caratterizzarono la vita delle terre situate al di là del Reno, nella Germania centro-settentrionale. Al di là dell’Elba e del Danubio poi, si estesero le sconfinate steppe dell’Europa settentrionale, da quelle magiare alle polacche e alle baltiche, anch’esse contrappuntate da selve e paludi acquitrinose.

Nel complesso tuttavia le concentrazioni di alberi ebbero nell’economia della vita medievale un’importanza che difficilmente oggi sapremmo raffigurarci e che andò al di là dell’aspetto economico, per investire l’ambito psicologico e quello oggi denominato dell’immaginario collettivo.

In una siffatta situazione sarebbe stato necessario avviare un’importante opera di bonifica e di disboscamento che invece i feudatari maggiori e minori quasi mai praticarono con intendimenti programmati. E ciò per molteplici motivi: anzitutto perché una siffatta azione avrebbe richiesto braccia e uomini in proporzioni non sempre reperibili e difficilmente sostentabili se impiegati in una simile opera. Inoltre i feudatari furono ben contenti di possedere ampie foreste ove era più facile allevare i suini, che in età medievale rappresentarono una vera fortuna per l’economia curtense e per la tavola del povero e del ricco, di corte e monastica. Nelle foreste si raccolsero i prodotti spontanei del suolo, frutta prelibata, le castagne, vari tipi di gelsi e di ghiande. Peraltro lì si trovò la legna per il riscaldamento, per fare il pane, per la fabbricazione degli attrezzi agricoli nonché per la costruzione di case, palizzate, ponti, mura e apparati vari di difesa.

Nell’alto Medioevo poi, a proposito dell’utilizzo del legname, va detto che le case dei contadini e di molti abitanti dei villaggi e delle città furono costruite in legno, il che ci consente di renderci conto del pericolo allora persistente degli incendi e della facilità con cui essi si propagarono durante l’antichità, nell’età di mezzo e in secoli non molto lontani dai nostri: dall’incendio neroniano di Roma a quello di Londra, sviluppatosi in pieno XVII secolo, fu tutto un proliferare di fiamme e di combustioni destinate a distruggere quartieri e quasi intere città.

I boschi, in particolare quelli di quercia, costituirono un’insostituibile fonte di sostentamento, ricchi com’erano di cibo prelibato per gli animali e per i maiali soprattutto, sino al punto che la loro estensione venne calcolata in base al numero di maiali che potevano nutrire. Risulta in genere che per assicurare l’allevamento di un maiale si ritenesse necessaria una superficie boschiva di due terzi di un ettaro; e ciò, come è chiaro, ci fa toccare con mano come per allevare un consistente numero di porci fosse necessario disporre di un’ampia distesa arborea e come, al contrario, la riduzione della coltura forestale rappresentasse un disincentivo e quindi un pericolo per l’allevamento di bestiame utilizzato in ogni sua parte – del maiale non si butta nulla, ricordava con compiacimento il cronista Salimbene de Adam – nutriente, calorico, e soprattutto accessibile per il prezzo anche da parte di chi non avesse possibilità di spender molto per assicurare un decente desco ai familiari.

Accanto a quelle di quercia, le carte e le cronache ricordano spesso le foreste di castagni, assai ricercate per l’importanza dei loro frutti molto adoperati su ogni tavola medievale. Ambite, sebbene in misura minore, furono le faggete, poiché il faggio era un albero dal fusto robusto, assai impiegato per la confezione dei mobili e in quanto i suoi frutti – le faggine – erano anch’essi utili per l’allevamento del maiale. Insomma le foreste apparvero immense riserve di caccia, di pesca e di legname, cui i feudatari maggiori e minori avrebbero difficilmente rinunziato.

Bisogna poi tener conto del fatto che una foresta, fitta e ampia, estesa spesso per chilometri e chilometri, costituì una vera e propria sicurezza per gli abitanti dei villaggi e delle città i quali si trovavano ai loro bordi. Infatti molto spesso anche gli eserciti più decisi a tentare assalti e invasioni si ritrassero di fronte alla maestosa vegetazione boschiva, inestricabile e densa di mistero.

Le foreste difatti, anche per il retaggio di leggende e di ancestrali superstizioni, facevano paura. Gnomi, streghe, folletti, animali immaginari costituirono una remora che pose difficoltà insormontabili agli assalitori e lasciarono in tranquillità quanti dalla natura boscosa erano protetti.

Allora, meno in Italia, non priva tuttavia anch’essa di ampie zone di vegetazione ricordate, fra gli altri, da san Gerolamo, allorché parla delle città «quasi cadavera» e da Gregorio Magno che evoca la desolazione delle campagne e dell’agricoltura nella penisola, ma in misura maggiore nelle campagne francesi, inglesi e tedesche, le distese arboree assunsero un significato in qualche modo sacro, rimasero legate ad antichi riti, praticati in misura minore ma non del tutto scomparsi – da quelli druidici a quelli legati alle divinità pagane germaniche – e impedirono un più corretto utilizzo delle immense riserve di verde che attendevano allora quasi del tutto la mano dell’uomo.

Tuttavia, con il X secolo, soprattutto in seguito al fenomeno dell’incastellamento anche la più inestricabile natura cominciò a diventare oggetto di sfruttamento e di coltura. Pertanto alcune selve, almeno le più vicine alle città e alle strade di collegamento, divennero oggetto di parziali bonifiche intensificatesi con l’inizio del secondo millennio e l’aumento progressivo della popolazione condusse all’impiego di spazi sino ad allora quasi completamente abbandonati. L’incastellamento infatti ridusse in certo modo le terre coltivabili e le riserve incolte, anche se rimase in vigore l’abitudine dei contadini di ogni parte del continente di lavorare per proprio conto la terra non coltivata.

Per svolgere le loro pratiche gli agricoltori si servirono molto del volgere delle stagioni, del passaggio dalle tenebre alla luce e calcolarono le lunazioni. Tutto ciò mantenne in vita usanze e riti pagani che dettero grande preoccupazione alla Chiesa volta in vario modo alla cristianizzazione del mondo rurale, soprattutto con l’azione instancabile dei pievani che estesero alla campagna un tipo di organizzazione ecclesiastica dapprincipio praticata soprattutto negli ambienti cittadini. Il pievano, anzi, con l’andar del tempo divenne il consigliere e quasi l’unico punto di riferimento dei contadini, la loro guida spirituale e familiare. Fu il pievano infatti che insegnò pratiche meno primitive e che spinse a una sessualità corretta, spesso sconosciuta in luoghi ove continuava la pratica del matrimonio tra affini e parenti, o permaneva la bigamia accanto a pratiche ancor meno edificanti.

A lungo si è fatto strada il mito del buon contadino legato alla terra, generoso e onesto. In realtà, pur senza eccedere in quadri troppo foschi, si deve tener conto che l’ambiente rurale fu rozzo, completamente incolto, primitivo (gli stessi nomi dei contadini, Lupo, Orso, Leone, Leopardo ci pongono accanto a una realtà villica se non animalesca certo vicina al mondo animale) e moralmente lasciò molto a desiderare.

Qui dunque l’influsso della Chiesa si fece più forte e fu provvidenziale. La Chiesa e l’incastellamento furono così due aspetti di cui la società feudale si servì e che influirono a fondo sullo sviluppo dell’Occidente cristiano specialmente nel secondo millennio.

Infine si deve ricordare che il calo demografico e la rarefazione della vita nelle città di certe zone occidentali e in numerosi villaggi conferirono significazione ancora maggiore alle campagne, divenute centrali nella vita altomedievale soprattutto nel generale impoverimento della vita cittadina. La crisi demografica comunque ebbe importanza e immediati riscontri nei centri urbani ove i vuoti, le strade e i palazzi abbandonati lasciarono un retaggio di tristezza e di squallore. `

È vero però che nella Gallia del nord e in Italia si registrò pure una certa ripresa urbana, che lì le più antiche città romane diventarono residenza degli esponenti prestigiosi della corte carolingia e risultarono anche potenziate dal vescovo.

Tuttavia, se questa fu la realtà soprattutto italiana e di parte della Gallia, in generale le condizioni dei centri urbani rimasero in crisi e l’unica forza della città nacque dalla vicina campagna, il polmone che assicurò la vita alla struttura imperiale.

Nelle campagne invece, seppur fosse necessario rinvenire un maggior numero di braccia per assicurare una coltivazione che difficilmente poté essere affidata a pochi contadini – data la complessità delle operazioni da compiere e la difficoltà in cui esse avvennero – anche in secoli di crisi come il IX e il X, continuò la coltura dei campi e la vita proseguì secondo schemi alquanto consolidati.

Per terminare, il risveglio dell’attività commerciale e il potenziamento della classe mercantile trovarono il loro primo alimento nelle campagne i cui prodotti vennero avviati sui mercati cittadini. Infatti, se l’agricoltura fosse stata improduttiva, sarebbero risultati impossibili quasi ogni forma di commercio, l’incremento dei mercati e delle fiere, i rapporti di scambio vicini e lontani. Quindi anche il commercio e l’artigianato riconducono in qualche modo alla campagna.

A essa inoltre ricondurrà perfino la guerra, uno dei motori del mondo economico, destinato a portare alla creazione e allo sviluppo di nuovi mestieri. Invero i conflitti si combatterono anch’essi per assicurarsi la conquista di nuove terre coltivabili da sfruttare e lavorare e per riprendersi quelle che fossero state ad un certo punto più o meno inopinatamente sottratte. Nel campo dello sviluppo agricolo infatti si ebbe il potenziamento di procedimenti produttivi di sovente collegati alla domanda proveniente dall’industria bellica.

Con la maggior diffusione del mulino ad acqua inoltre, a partire dal IX secolo si inserì il già ricordato sistema di rotazione triennale dei terreni rispetto a quello mediterraneo di tipo biennale e il suddetto nuovo metodo raddoppiò la produzione dei campi, specialmente per quanto riguardò il grano, l’avena e il fieno. E l’avena, come sappiamo, fu il cibo migliore per i cavalli, ai quali se ne dettero razioni sempre consistenti quando essi vennero portati a partecipare alle campagne militari e furono pertanto sottoposti a defatiganti marce e a perigliosi assalti.

Anche l’aumentata produzione del grano venne utilizzata per i soldati che in battaglia dovevano essere sostentati da un’alimentazione sana e nutriente, basata soprattutto sulla farina e il pane. Ecco allora che, come dicevamo, anche l’industria bellica trovò nella terra e nella migliorata fertilità dei campi una delle leve che ne assicurarono la conduzione e lo sviluppo.

Questo dunque il motivo per cui, come dianzi si sosteneva, il potenziamento agricolo costituì fatto di eccezionale importanza ed è singolare che l’età feudale, sia la prima fase, ovvero quella di assestamento delle nuove istituzioni, sia la seconda, quella definita del potenziamento delle monarchie nazionali, lo abbia compreso appieno.



Una volta tracciato sia pur sommariamente il quadro legato alla fenomenologia feudale e allo scenario politico, economico, sociale in cui essa si sviluppò, è necessario porne in evidenza taluni elementi costitutivi onde comprendere meglio la natura e la portata di un movimento che se non contrassegnò l’intero Medioevo, ne divenne certamente aspetto peculiare.

Fra i suddetti elementi spicca senza dubbio il contratto vassallatico. Elemento fondamentale della società feudale, pur quando il vassallaggio perse molto della sua importanza, fu certo il contratto vassallatico-beneficiale, destinato a porre l’uno di fronte all’altro due uomini, colui che nell’XI secolo era ancora designato come miles e che nel XII secolo sarà chiamato homo o vassus o meglio ancora vassallus e poi quello che nelle carte fu designato come dominus o senior, detto anche signore o sire, Herr nelle terre di lingua germanica.

Gli atti comprendenti le obbligazioni di ambedue le parti si mantennero ancora simili a quelli della commendatio carolingia e compresero per solito due diversi atti fra loro connessi: l’homagium e la fides.

Homagium, hominium o in tedesco Mannschaft, sono tutti vocaboli mutuati dal latino homo e servirono per indicare il vassallo. Rendere omaggio a qualcuno volle dire riconoscersi suo homo e fu un atto che si compose di due momenti: l’immixtio manuum ovvero il rito in seguito al quale l’uomo inginocchiato poneva le sue mani in quelle del signore, stabilendo con questi un contatto fisico di carattere diretto. Sostituito a volte dalla più semplice stretta di mano, tale gesto suggellò per secoli un accordo fra concedente e concessore o fra venditore e compratore e, ancora oggi, sebbene abbia perduto il valore assoluto posseduto sino alla Rivoluzione Francese, esso ha un abbastanza preciso significato amichevole e di intesa.

Il secondo momento previde invece il volo o dichiarazione di volontà che pur composta di varie formule si concludeva solitamente con le espressioni: «sire voglio diventare un vostro uomo». Tale atto inoltre previde una completa libertà del soggetto che in piena autonomia prese la sua decisione a condizione di non essere legato ad altre situazioni di mundio. Non così accadde durante i primi tempi dell’età feudale allorché il vassallo poté infeudarsi a più signori.

La fides rappresentò un giuramento di fedeltà successivo all’homagium. Su tale rito si è molto discusso in quanto gli si sono attribuiti limiti e finalità diverse. In pratica si trattò di un giuramento fatto dal vassallo con la mano sinistra tenuta sul Vangelo o su una reliquia, dopo averla in precedenza portata sul cuore a testimonianza di completa buona fede e disponibilità.

L’usanza di compiere tale rito fu talmente radicata e secolarmente ripetuta che su essa non possono formularsi dubbi. Resta però da comprendere meglio perché tal giuramento dovesse aver luogo dopo che nella formula detta del volo il vassallo s’impegnava espressamente a diventare homo di un altro uomo.

La risposta di François Ganshof è tuttavia chiara e, a nostro avviso, convincente: il giuramento espressamente pronunciato costituì un impegno per l’avvenire e conferì valore di peccato mortale alla possibile violazione, ossia al gravissimo reato di fellonia.

La fides dunque fu un atto importante e irreversibile. Tanto è vero che con l’XI secolo, in particolare in concomitanza con la Riforma ecclesiastica nacque il problema della liceità o meno dell’atto stesso per un ecclesiastico. Potevano o meno giurare un vescovo o un parroco e consacrarsi a un signore, fosse pure l’imperatore, dopo aver votato la propria esistenza a Dio? La polemica che ne seguì fu assai forte, specialmente nelle terre germaniche dove numerosi vescovi avevano anche un comitato ed erano feudatari di terre e quindi funzionari imperiali. La risposta fu complessa e fece capo a diverse soluzioni di compromesso che passarono attraverso la scissione in due dell’atto feudale che separò l’aspetto ecclesiastico da quello legato all’acquisto di un feudo . In Inghilterra l’accordo si fece nel 1107, in Germania, in Francia e nell’Italia del nord nel 1122 con il concordato di Worms.

Con il XII secolo tuttavia il vassallo ecclesiastico si limitò a promettere fedeltà salvo ordine suo, ovvero fatte salve le prerogative del suo impegno religioso, e non compì altre formule di giuramento.

Con l’andar del tempo poi anche i laici limitarono la loro promissio a un bacio – osculum – considerato atto di pace, spesso usato anche in chiesa, dopo il pax vobiscum et cum spiritu tuo. Il bacio, retaggio feudale penetrato anche in chiesa e tornato recentemente in auge dopo il Concilio Vaticano II , cadde in disuso verso la fine del Medioevo probabilmente in conseguenza delle grandi epidemie di peste che ridussero i contatti tra persone, destinati a propagare pericolosamente il contagio del male.

Altre abitudini feudali furono gli omaggi di pacificazione di solito tesi a riportare la pace tra famiglie e personaggi in lotta fra loro, di frequente successivi a cerimonie di perdono, a visite papali o regali, a prediche e simili. Un tipo particolare di cerimonia, una sorta di via di mezzo fra l’homagium e la pace si svolse al confine fra due soggetti politici, fra due marche di frontiera o, per esempio, fra due Stati come quello della Chiesa e il regno di Napoli. Nel corso di tal cerimonia si incontrarono capi di stato o loro rappresentanti. Per esempio ciò avvenne in Ceprano, dopo il conflitto fra Roma e Federico II , contemporaneo alla crociata e terminato con l’emanazione della legislazione melfitana del 1231.



Il suddetto contratto poneva obblighi precisi sebbene di natura diversa ai due contraenti. Anzitutto in seguito alla stipula il signore assunse sul suo vassallo un potere immediato e concreto, compatibile con la dignità di un uomo libero. Quest’ultimo dovette al signore soggezione e reverenza ed ebbe l’obbligo di compiere, ad esempio, il cosiddetto servizio d’onore, ossia reggergli la briglia quando saliva a cavallo in occasione di cerimonie importanti. A tutti in proposito viene subito in mente la cerimonia dell’incoronazione papale nel cui corso il sovrano, in atto di omaggio, reggeva le briglie al cavallo del pontefice e compiva la funzione di “strator”.

La stessa cosa, ad esempio, fece Federico Barbarossa a Venezia, allorché in occasione della pacificazione con Alessandro III e i Comuni lombardi resse, sebbene per breve tratto, la staffa del cavallo pontificio e poi s’inchinò di fronte al vicario di Cristo che lo aiutò a sollevarsi per non calcare troppo la mano sulla sottomissione dell’imperatore alla Chiesa di Roma.

Il vassallo inoltre doveva comportarsi in modo inequivocabilmente sottomesso al signore. Lo affermò il vescovo Fulberto di Chartres il quale, intorno al 1020, scrisse una precisa lettera al duca Guglielmo V di Aquitania che gli chiedeva lumi in proposito. Anzitutto il vassallo doveva al suo signore la fidelitas, da considerarsi prima di ogni altra cosa una sorta di stato d’animo, di disposizione psicologica, in base alla quale colui che riceveva un beneficium nulla avrebbe mai fatto contro colui che l’aveva gratificato, ma anzi doveva proteggerlo, salvarlo in caso di pericolo fisico e sovvenirlo in ogni modo attivamente in caso di bisogno. In altri termini Fulberto sostenne che non bastava non far del male al proprio signore, ma si doveva comunque e sempre fargli del bene.

Conseguenza della fidelitas era l’auxilium che il vassallo doveva porgere in due modi: per prima cosa egli avrebbe prestato il servizio militare e durante i conflitti avrebbe dovuto schierarsi con un certo numero di armati, proporzionale all’ampiezza del feudo, al fianco del suo signore.

Con l’XI secolo le modalità del servizio militare mutarono e si fecero in certo senso più e meno onerose: meno in quanto il vassallo poteva evitare, se lo riteneva opportuno, di partecipare direttamente alle azioni di guerra in cui era impegnato il signore; più gravose tuttavia in quanto la sua assenza doveva essere compensata dall’invio di un contingente maggiore di forze armate, il cui mantenimento era a completo carico del vassus. Oltre a questo servizio che costituì il momento più vistoso relativo ai doveri del vassallo, gli obblighi militari furono di natura diversa, meno pericolosa ma non meno impegnativa: bisognava insomma vincolarsi ad accompagnare il proprio signore nei suoi spostamenti, quando questi lo richiedesse. Per esempio i feudatari germanici accompagnarono Federico Barbarossa nelle sue spedizioni italiane con la cosiddetta Römerzug, o viaggio a Roma, effettuato quando lo Svevo prese la corona imperiale e poi allorché compì le sue numerose discese nella penisola.

Importante fu poi il cosiddetto servizio di guardia al castello ove soggiornava l’imperatore o presso le sede ove egli si sarebbe recato nel corso di continui pellegrinaggi compiuti nelle varie zone di sua pertinenza. In questi ultimi casi il vassallo ebbe compiti precisi che non riguardarono solo il servizio di ronda, ma implicarono scelte legate alla vita politica del sovrano. La durata del servizio non ebbe limiti precisi, soprattutto in occasione dei conflitti a proposito dei quali l’obbligo di presenza finiva al termine del conflitto stesso. In tempo di pace però i feudatari cercarono di porre un freno alle pretese signorili. Così, a partire dalla metà dell’XI secolo e sempre più chiaramente a metà del secolo successivo, il tempo da dedicarsi ai turni di guardia variò dai quaranta giorni ai due mesi l’anno: il che non fu invero cosa di scarso momento, in quanto segnò completamente l’esistenza di un vassallo, legandola fermamente e del tutto al destino del suo signore.

Il progresso delle monarchie nazionali e l’evolversi dei tempi modificarono poi gradualmente la situazione per volontà delle due parti.

I vassalli preferirono sostituire il servizio con la corresponsione di un canone in denaro o in uomini, differente da feudo a feudo, gestito direttamente dal signore.

D’altra parte il signore stesso, in alcuni casi soprattutto, per esempio in Inghilterra ove la monarchia era bene organizzata e i sovrani abituati a gestire personalmente e secondo loro piani le campagne militari, preferì disporre di uomini e mezzi offerti dai feudatari piuttosto che del singolo impegno di milites a volte più di intralcio che di giovamento.

Nondimeno l’aiuto materiale al proprio signore rimase sempre una delle basi della società feudale ed ebbe una consistenza non indifferente e volta a determinare le fortune delle finanze della monarchia francese e inglese e, in parte, anche dell’Impero germanico, ma tuttavia esso venne man mano modificandosi per diventare più chiaramente una sorta di imposta che i feudatari furono costretti a pagare e che, come ogni tassa mutò di consistenza a seconda della situazione politica e militare dei rispettivi stati. Si pensi per fare un esempio, che durante la guerra dei Cento anni, dopo la disfatta francese di Poitiers (1356), il sovrano Giovanni II , per ricostituire la sua armata distrutta dagli Inglesi aumentò in maniera consistente la tassa dovutagli dai feudatari. Ed è così vero che l’aiuto materiale feudale divenne una tassa, che anche il figlio di Giovanni II , Carlo V di Francia, la mantenne, nonostante la situazione del suo esercito fosse meno drammatica di quella ereditata dal padre.



Un’altra contribuzione tradizionalmente offerta dal vassallo al dominus fu costituita dal consilium, spesso limitato all’ascolto delle proposte politico-militari del signore stesso, ma che qualche volta, in casi significativi di guerre o di vicende politiche, legate al mutamento di ramo dinastico e simili, assunse più ampio spessore.

Secondo la tradizione poi il vassallo dovette partecipare alla curia o curtis, una sorta di assemblea deliberante presieduta dal sire ogni anno in date predisposte con grande anticipo, affinché non vi fossero assenze. Nel corso della curia pure i vassalli poterono talvolta prendere la parola, anche perché nella stessa assemblea il signore discusse le cause relative al suo distretto e pertanto fu necessario ai fideles intervenire direttamente per testimoniare i loro atteggiamenti e, quindi, eventualmente giustificarsi o discolparsi.

In tal modo la curia si trasformò in una sorta di tribunale di giustizia. Nei momenti ordinari tuttavia lo stesso organismo venne utilizzato per svolgere un’armonica politica centrale relativa al complesso dei feudi conferiti a vassalli minori e assunse, in qualche misura, la consistenza di un’assemblea parlamentare ove, sia pure larvatamente, anche ai sottoposti fu a volte offerta l’opportunità di esprimere un parere, anche se spesso di conferma alla volontà superiore.

D’altra parte anche gli Stati generali francesi e le assemblee parlamentari inglesi offrirono a chi vi partecipò più la possibilità di ascoltare e di ratificare che di porre in discussione e contrastare la volontà dei sovrani. Tuttavia, sia pure in modo molto graduale e parziale, così come gli organi parlamentari si posero alla base dello sviluppo democratico dell’Occidente cristiano, anche le curtes feudali ebbero qualche valore nell’evoluzione del costume e della vita politico-sociale ed economica del continente e, senza dubbio pur contro la volontà dei signori finirono per costituire l’origine di un mutamento del sistema feudale basato solo inizialmente su una completa gerarchizzazione, in cui all’inferiore non si concesse di sostituirsi e di giudicare chi si trovava ai piani superiori della cosiddetta piramide, destinata a costituire il complesso della feudalità.

Si è accennato dianzi che oltre al vassallo anche il signore ebbe taluni obblighi che François Ganshof ha sottolineato per la loro natura parallelamente marcata rispetto a quelli vassallatici. È giunto allora il momento di soffermarci sulla protezione: agli inizi, ovvero nei secoli XI-XII, essa consistette soprattutto nella difesa militare del vassallo e dei suoi familiari dai nemici personali e soprattutto da quelli del signore, i quali, per intimidire i fideles e il grande feudatario, avrebbero potuto rivolgersi contro gli anelli più deboli della catena feudale ed infrangerla.

La vicenda feudale è molto ricca di esempi volti a comprovare l’atteggiamento dei signori i quali, in caso di attacco militare o proditorio contro un loro vassallo, prendevano prontamente le armi in sua difesa, per volgerle contro l’aggressore trattato come se esso si fosse rivolto contro il feudatario stesso.

Con il XIII secolo e il progressivo accentramento della feudalità la protezione dei singoli vassalli passò addirittura nelle mani dei sovrani e così anche modeste aggressioni locali finirono per trasformarsi in vere e proprie guerre, il cui fine fu quello di mostrare che il sire era inattaccabile e invincibile e che chiunque avesse ricevuto un feudo dalle sue mani aveva la garanzia di poterlo mantenere, nonostante la diversa volontà di possibili aggressori da scoraggiarsi e respingersi in ogni modo e con ogni mezzo: soprattutto con le armi.

Ciò naturalmente costituì uno dei punti di forza di tutto il sistema feudale in quanto i vassalli, soprattutto i detentori di feudi minori, non ebbero a quei tempi altre possibilità di far valere le loro ragioni e di ricevere protezione che quella rappresentata dalla volontà del signore, il quale divenne l’unica garanzia di chi intendeva veder riconosciuti almeno in parte i propri diritti che non furono difesi in altro modo, né da organismi democratici, inesistenti e impensabili a quei tempi, né da organizzazioni di carattere sociale e assistenziale, anch’esse di là da venire nella società feudale.

Altro obbligo fondamentale del signore fu quello di garantire alla famiglia del vassallo casa e mantenimento, cosa che avvenne generalmente in due modi: la residenza stessa del signore era così ampia e articolata da possedere d´ependances affidate per l’appunto a persone del seguito e quindi ai vassalli che le occuparono con le loro famiglie.

Se poi non fu possibile ricavare residenze feudali all’interno del proprio castello o palazzo, si crearono confortevoli alloggi esterni, per cui nel XII-XIII secolo, in Inghilterra e pure in Francia e in Germania furono sempre più numerosi i vassalli casati.

Oltre alla residenza, la terra offrì la possibilità di sostentamento familiare e di guadagno, costituente la base su cui si costruirono le fortune del vassallo e si accumularono le sostanze che, a loro volta, gli dettero la possibilità di poter corrispondere i tributi dovuti al signore.

Sulla durata del contratto feudale e sulle relative possibilità di rescissione ci siamo già altrimenti intrattenuti, ma vale la pena di dire ancora che la tendenza delle due parti, soprattutto dei vassalli, fu quella di assicurare una lunga durata al patto stretto fra i due contraenti.

Come si è già rilevato infatti l’impegno verso il signore ebbe una durata che non aveva soluzioni di continuità ed era praticamente indissolubile sino alla fine della vita di coloro che lo avevano stretto. Anzi, la tendenza in particolare da parte dei vassalli fu quella di garantire la durata dell’impegno anche oltre la vita dei protagonisti dell’atto, mediante l’ereditarietà del feudo, prima del maggiore e poi di tutti gli altri, ereditarietà che assicurò il legame pressoché perpetuo degli eredi ai fondi ottenuti in beneficio.

Ma non solo il legame con la terra ebbe caratteristica di perpetuità. Anche gli accordi di pace infatti furono conclusi per l’eternità, pur se la loro durata fu molto più breve e spesso si esaurì dans l’espace d’un matin (si pensi per esempio alla pace fiorentina fra guelfi e ghibellini effettuata in aeternum tra la fine del 1275 e l’inizio del 1276, in occasione del passaggio del pontefice attraverso la città del fiore ed esauritasi invece nello spazio di pochi giorni, subito dopo l’uscita di Gregorio X dalle mura cittadine. Tanto è vero che il papa, offeso dalla mancanza di parola dei contraenticontendenti, per punire il loro mancato impegno, lanciò l’interdetto su tutti i fiorentini).

Se i legami di pace fra partiti cittadini e vari centri abitati furono spesso effimeri, maggior respiro ebbero generalmente quelli fra vassalli e signore. E tuttavia anche in questo caso accadde che vi fossero ripensamenti. Allora, nacquero complessi casi di coscienza dei quali resta traccia in numerosi documenti letterari dell’epoca e sovente nella poesia cavalleresca, ove si esaltarono i cavalieri che posero al primo posto la fedeltà verso il signore anche e soprattutto se serbarla ebbe per loro un costo che poté sembrare eccessivo. Per converso senza pietà si lanciò la croce addosso ai vassalli mancatori di parola.

La fellonia infatti venne considerata colpa gravissima soprattutto sul piano morale e chi se ne macchiò, ossia il malefidus, non poté sperare nella pietà del tribunale feudale né in quella dei contemporanei. Se il vassallo infedele venne severamente bollato per la sua mancanza di affidabilità, altrettanto si disprezzarono i signori i quali, a loro volta, non avessero rispettatovi patti convenuti e, per avventura, avessero evitato di accogliere un feudatario sotto il loro mundio. Così anche il dominus che aveva violato la parola data dovette essere considerato malefidus e, dice Fulberto di Chartres, quando si verificò un caso del genere, il vassallo non fu più obbligato a continuare il servizio di fidelitas o di consilium nei riguardi di un signore rivelatosi fellone.

La Chiesa poi si comportò con rigore ancor maggiore e, allorché un signore fu ritenuto colpevole di reati gravi, per esempio nei riguardi dei pontefici, dei cardinali, delle disposizioni conciliari, dei dogmi in vigore, venne ipso facto considerato alla stregua di un fellone e i suoi feudatari furono sciolti da ogni precedente obbligo di fedeltà. A questo proposito il pensiero ci porta a ricordare il comportamento di papa Innocenzo IV nei riguardi dell’imperatore Federico II il quale, in seguito alla scomunica maggiore lanciatagli contro dal papa in occasione del Concilio di Lione del 1245, fu associato a Satana e al Diavolo e i suoi feudatari furono tutti sciolti dal giuramento di obbedienza precedentemente prestato nei riguardi del sovrano. Lo scioglimento non venne più revocato e il monarca scomunicato fu considerato a tutti gli effetti vitandus.



Si è ricordato che poteva accadere che il signore cercasse di interrompere il contratto con il feudatario, mentre quest’ultimo era più spesso interessato a restare in rapporti feudali con il suo dominus. Tuttavia, anche il vassallo, in taluni casi, poteva avere interesse a rescindere il contratto di fidelitas. Pure per raggiungere la liberazione dal precedente legame era necessario però seguire una procedura precisa che veniva denominata diffidatio o rottura di fede. Davanti al signore il vassallo dichiarava pubblicamente la sua intenzione di non considerarsi più vassus di un determinato dominus e faceva seguire tal dichiarazione da un gesto che aveva valore preciso di rottura. Fra questi ebbe grande rinomanza il lancio del guanto.

Tale lancio tuttavia assunse presto il significato di vera e propria sfida e ciò anzitutto per il fatto che il dominus “ripudiato” puniva spesso colui che l’aveva abbandonato rivolgendogli contro il suo esercito. La sfida mediante il guanto assunse perciò presto il significato di vera e propria provocazione e gettare il guanto significò volontà di lottare contro un feudatario, accettando tutte le conseguenze pur negative e cruente della rottura.

La rinuncia dell’homagium aveva naturalmente come prima conseguenza diretta la perdita del feudo e di tutti i privilegi che gli erano connessi. Pertanto a permettersi la rinuncia e la diffidatio furono in pochi vassalli molto coraggiosi e dotati di una nuova protezione tanto potente che li coprisse dalle possibile vendette del dominus “protestato”.

Anche allorché un signore rinnegò il suo vassallo, rimproverandogli varie colpe – la cattiva conduzione del feudo, la mancanza di fedeltà e simili – pronunciò una sorta di sfida e anche in questo caso gettò un guanto, cui seguì il sequestro del feudo tolto al concessionario temporaneamente – saisimentum – o definitivamente – commissum.

Mentre il primo provvedimento ebbe per il commendatario effetti gravi ma sopportabili, il secondo lo condusse a definitiva rovina e spesso sfociò in una azione militare contro il colpevole il quale, messo di fronte all’intera società nella luce peggiore, finì spessissimo per soccombere, non trovando alleati o persone che osassero prestargli aiuto.

Celeberrimo, fra gli altri, il commissum pronunciato da re Filippo II Augusto di Francia nel 1202 contro Giovanni Senza Terra, la cui conseguenza fu che il sovrano inglese venne espropriato di tutti i feudi francesi detenuti a partire dagli anni di regno di Enrico II Plantageneto, la cui ampiezza superava la metà del regno francese. Una volta espresso il parere di condanna il sovrano capetingio, senza por tempo in mezzo, confiscò tutti i feudi franco-inglesi e procedette alla loro occupazione. In altro modo invece si comportò l’imperatore germanico il quale, allorquando pronunziò un commissum contro qualche feudatario rivelatosi inaffidabile, invece di riappropriarsi dei feudi sottrattigli li concesse ad altro personaggio senza preoccuparsi di accendere un conflitto fra colui che veniva scacciato e chi subentrava al suo posto.

Un altro motivo ancora causò la rescissione del contratto feudale, soprattutto a partire dalla seconda metà del secolo XI , ovvero la pertinenza di un vassallo a più padroni. In realtà sin dal IX secolo, in Francia si era presa la decisione di non consentire l’appartenenza di un vassallo a più feudatari.

Tuttavia la sete di feudi e di benefici era tale che la deliberazione fu largamente violata: solo nell’XI secolo invece si assunsero provvedimenti severi contro quanti si macchiarono della grave colpa di appartenere a più signori e a volgersi verso soluzioni di tal tipo furono soprattutto i Normanni che, in Francia dal 1050 e in seguito anche in Lotaringia, spinsero a preferire l’homagium ligium, ossia l’appartenenza completa e perpetua ad un solo signore.

Coloro che si rivelarono promessi a più feudatari furono invece privati dei benefici ottenuti per ultimi, mentre furono costretti a continuare il servitium nei confronti di colui con cui avevano in precedenza stretto il primo impegno.

Il signore con cui si era preso il primo serio impegno feudale dovette essere servito integre, ossia senza riserva con tutto il rigore che costituì l’essenza dell’età feudale, almeno nei primi tempi. Ebbero dunque grande importanza il dominus ligius e poi il feudum ligium e l’homagium ligium.

Il feudo ligio ebbe notevole successo in Inghilterra, in Francia e in Lotaringia. In Germania l’applicazione delle norme relative alla ledig ossia libertas del feudatario fu successiva al XII secolo. Comunque i metodi qui ricordati servirono tutti per conferire caratteristiche più precise ai feudatari e soprattutto al feudo, l’elemento costitutivo di tutto il sistema. In un modo o nell’altro però il feudo mantenne sempre le sue caratteristiche precipue acquisite in Francia a partire dall’età carolingia, quindi fu un territorio concesso gratuitamente da un signore al suo vassallo, in modo da procurare a quest’ultimo la possibilità di sostentarsi e di corrispondere al concessore i contributi previsti dal contratto vassallatico stesso.

Comunque, almeno dal principio e poi molto spesso anche in seguito, il feudo fu una terra dall’estensione variabile. In proposito diremo che le notizie in nostro possesso sono frammentarie, in quanto i dati appaiono sempre isolati e non disponiamo di elenchi completi né relativi alla situazione del primo periodo né ai secoli del secondo millennio. Tuttavia dobbiamo ritenere che i possedimenti di un feudatario di media consistenza comprendessero un terreno centrale circondato da terre dislocate nei dintorni. I feudi più modesti furono invece composti di un centro di estensione assai limitata circondato da altrettanto limitate dependances.

I più grandi feudatari furono a loro volta provvisti di grandissimi appezzamenti di terreno popolati al loro interno da numerose famiglie, nonché da altri feudatari minori, che conducevano una piccola parte del più grande e perciò difficilmente coltivabile tenimentum. Gli esempi di feudi più consistenti possono farsi in varie zone, ma forse, per darne una conveniente idea basterà far riferimento alla Normandia oppure al ducato di Aquitania la cui ampiezza raggiunse un terzo del regno di Francia.

Al di sotto dei ducati possiamo invece elencare le baronie con il cui nome, a partire dal XII secolo, cominciarono a denominarsi estensioni di terreno grandi ma che non poterono paragonarsi a veri e propri principati. Il nome di barone spettò allora a tutti i vassalli di un signore di rango.

Con il XIII secolo invece i titoli baronali saranno riservati ai detentori di feudi per ampiezza e importanza strategica collocabili subito al di sotto dei principati territoriali. In proposito pensiamo alle cospicue baronie siciliane e del Mezzogiorno d’Italia, create al tempo della dominazione normanna e dominate dal ceto baronale, potente e prepotente allo stesso tempo.

Per quanto riguarda l’estensione del feudo ci si presentano molti problemi. Spesso la loro consistenza territoriale era in rapporto alla loro importanza e i castelli, privi di un conveniente accorpamento di campi coltivati e di boschi, dovettero considerarsi quasi un’anomalia. In prosieguo di tempo invece troviamo situazioni di vario genere da considerarsi tutte legittime e ben accette da coloro che ne furono detentori.

Nella Francia dell’XI-XII secolo, cioè nei secoli in cui si rafforzò definitivamente la monarchia capetingia, un feudo corrispose per solito a un comitatus e i suoi detentori furono pressoché tutti conti. Ciò pertanto servì a determinare la situazione, la condizione sociale ed economica dei feudatari e il loro rapporto con il sovrano che tese sempre a distinguersi da essi, ponendosi su un piano molto più elevato, vorremmo dire quasi irraggiungibile, di fronte a quello riservato a quanti si trovarono al di sotto del monarca nella compagine sociale del regno francese. La circostanza tuttavia fu diversa in altre terre dell’Occidente, per esempio in Germania e nella Francia stessa dal XIII secolo in poi, dove non sempre la concessione di terre dovette essere posta in rapporto con il rango di coloro che ne furono provvisti.

Tuttavia il cosiddetto feudo di funzione denominato pure honor publicus ossia derivante dal rango importante di quanti lo ebbero in premio della loro fidelitas, ebbe sempre una sua particolare distinzione e ai duchi, ai margravi, ai conti, agli abati che lo possedettero, vennero riservate condizioni che tennero conto della loro funzione pubblica e della loro nobilitas.

Ai nobili detentori di grandi feudi fu riservato poi, specialmente in Germania, il privilegio di ricevere l’investitura direttamente dall’imperatore. Nella seconda metà del XII secolo, ad esempio, ad investire i grandi feudatari germanici fu Federico Barbarossa, il quale dette notevole importanza alla sistemazione della situazione feudale della parte germanica del suo vasto Impero, parte alla quale egli riservò sempre una cura particolare, nonostante possa sembrare che in prevalenza egli conferisse peso prevalente alle discese in Italia e ai rapporti con i pontefici, i feudatari e le città padane. L’honor ai duchi, ai margravi e ai grandi abati germanici, derivante dal loro rango e dalla loro funzione pubblica, fu loro assegnato dunque direttamente da Federico con la massima attenzione.

Sorte speciale ebbero invece i cosiddetti feudi di borsa o feudi-pensione di cui troviamo oltre che menzione una certa qual diffusione specialmente con il XIII secolo. Essi solitamente non furono legati alla terra, che in molti casi mancò del tutto in questo tipo di organizzazione feudale o rivestì un valore trascurabile, e compresero quasi esclusivamente una pensione, con cui il signore privilegiò persone distintesi in singoli comportamenti politici o militari, favorevoli al sovrano o a un nobile suo vassallo. A concedere siffatti ambiti privilegi furono anche gli abati e tutti i nobili che cominciarono a seguire questa consuetudine, quando la situazione economica e finanziaria divenne più felice e fu possibile disporre di danaro in misura maggiore che nel passato.

Chi riceveva quella che vorremmo chiamare pensione ma che per certe sue peculiarità vorremmo anche definire salario, fu poi privo di tanti obblighi gravosi riservati agli altri feudatari, sia per quanto riguardò il pagamento dei tributi, sia per la coltivazione delle terre affidate e sia per il consilium. Quindi l’innovazione del feudo di borsa fu ambita anche se non sempre ebbe carattere stabile e rappresentò l’anticamera per esiti sociopolitico-economici diversi.

A volte infatti tale tipo di feudo fu seguito dall’assegnazione di un feudo regolare che comportò gli obblighi consueti, oppure si spense dopo qualche tempo, in ogni caso alla morte dell’assegnatario, il quale non poté trasferire agli eredi quel privilegio come accadeva per le terre. Se l’assegnatario non disprezzò questo tipo di emolumento esso fu in qualche caso preferito anche dai feudatari maggiori che, elargendolo, furono in grado di liberarsi più facilmente dei vassalli riottosi, anche quando il feudo divenne ereditario. Difatti, in mancanza di assegnazioni di terre fu piuttosto facile togliere lo stipendio-pensione al feudatario di borsa senza avviare lunghe e defatiganti pratiche, quali quelle già ricordate che passarono attraverso lunghe procedure, la sospensione temporanea del feudo o saisimentum per giungere solo alla fine al commissum ossia alla rescissione definitiva del contratto.

Tuttavia, nonostante gli elementi sottolineati si deve dire che il feudo pensione o rendita, dopo un iniziale exploit, fu destinato a una diffusione stentata e non ebbe neppure l’onore della citazione in numerosi libri di diritto del XIII secolo e, per esempio, rimase sempre fuori da quelli tedeschi. Il motivo della ripugnanza è facilmente comprensibile in quanto tal tipo di compenso rappresentò una novità rispetto alla tradizione e in età medievale tutto ciò che in qualche modo uscì dalla norma, venne guardato con sospetto e, prima o poi, definitivamente abbandonato. Così, prima in Germania dove l’imperatore Enrico VII (1312) proibì addirittura il cosiddetto Kammerlehen, poi nei Paesi Bassi e in Inghilterra e infine anche nell’Impero latino d’Oriente e negli Stati crociati, venne meno il cosiddetto feudo degli assoldati, un’istituzione che nel periodo delle campagne militari in Terra Santa conobbe una certa qual diffusione, mostrando di possedere nell’intimo una vitalità che se non in modo inesplicabile venne – come dicevamo – inopinatamente poi avviata al tramonto.



Durante l’età medievale allorché si applicò una determinata consuetudine, poi divenuta legge, apparve necessario che il momento dell’applicazione stessa fosse consacrato da un atto materiale e formale.

Nel caso della concessione del feudo tal momento fu rappresentato dall’investitura o vestitura o vestitio che per solito seguì sempre l’homagium, salvo nelle terre del Nord d’Italia ove precedette il giuramento di fedeltà o fidelitas di solito sostitutivo dell’homagium più raramente applicato.

Nel corso della cerimonia sontuosa e significativa della vestitio il signore donava al suo vassallo un oggetto simbolico, definito, a seconda dei casi, simbolo d’azione o simbolo d’oggetto. Il simbolo d’azione era conservato dal sire e poteva essere uno scettro, un anello, una verga, un guanto, un cappello e altro ancora. A volte il simbolo mutava, a volte invece rimaneva lo stesso e veniva impiegato nel corso delle varie investiture. Gualberto di Bruges racconta infatti che nel 1127 il conte di Fiandra soleva servirsi dello stesso bastone, per dare l’investitura a tutti i suoi feudatari che si presentarono di fronte a lui in momenti diversi.

Il simbolo d’oggetto invece ebbe un diverso valore e rappresentò un particolare dono del sire nei riguardi dell’investito che lo riceveva e doveva serbarlo con particolare deferenza e amore. In molti casi esso fu la famosa zolla di terra a proposito della quale non riusciamo a immaginare in qual modo il feudatario che l’avesse ricevuta, potesse conservarla. Altri usati simboli d’oggetto furono lo scettro, la croce (concessa generalmente ai vescovi-conti prima del concordato di Worms che impedì ai rappresentanti imperiali di elargire doni che avrebbero potuto provenire solo da una fondazione ecclesiastica) oppure uno stendardo della casata da cui derivarono i feudi ricevuti in beneficio.

Una volta investito, il feudatario possedette la cosiddetta saisina detta anche tenimentum o tenure. Da allora in poi egli ebbe la potestà di gestire il feudo, nonché il diritto di godere della protezione del signore in caso di bisogno e di pericolo.

Con il passare degli anni però questa tradizione subì varie modifiche probabilmente da mettersi in rapporto alla rinascita del diritto relativa al XII secolo. Infatti la vestitura e la consegna del simbolo d’azione o d’oggetto furono accompagnate dalla stesura di un atto scritto relativo alla prestazione dell’homagium e alla investitura del feudo .

Tali carte però non divennero numerose che a partire dal 1200. In esse il vassallo veniva invitato a enumerare per iscritto le varie parti del feudo, la loro natura e collocazione. Con tale atto perciò ove si successero i due momenti della enumerazione e della descrizione delle varie peculiarità del fondo, si sostituì la precedente, vecchia pratica detta della ostensio feudi nel cui corso il vassallo doveva personalmente mostrare in loco le diverse componenti del territorio di cui sarebbe stato investito.

Certo si deve rilevare che fin dal principio si ebbe uno stretto legame fra homagium e feudo, tranne che in Italia ove – già lo si accennava – la pratica dell’homagium ebbe fortuna minore, ed egual stretto legame si registrò fra la terra concessa in feudo e quella rimasta al signore.

La lingua francese ha denominato mouvence il rapporto fra i territori dati in feudo e quelli rimasti in mano al sire. La mouvence divenne così un sistema amministrativo e giudiziario e, in qualche caso, militare, un sistema largamente fondato sulla terra e sulle espansioni territoriali.

Alla fine del primo Feudalesimo allora il diritto di proprietà sul beneficio, a proposito del quale abbiamo offerto taluni cenni per tornarvi ora più a fondo, si era diviso in due: la parte del signore e quella del vassallo.



Abbiamo in precedenza sottolineato la situazione relativa all’ereditarietà del feudo, nelle sue diverse implicanze e in particolare ci siamo riferiti al caso più usuale, ossia a quello del vassallo che in prossimità del suo decesso si riproponeva di lasciare il suo tenimentum all’unico figlio ormai maggiorenne.

V’erano invece altre situazioni delicate che cercheremo di esaminare per scoprire più dappresso il funzionamento del sistema feudale. La prima fu quella relativa al vassallo che lasciava più eredi. In quell’eventualità il tenimentum stesso era divisibile tra loro e in qual misura? Un’altra riguardò invece l’erede ancora minorenne. In qual misura egli poteva ereditare il feudo e ancora, in qual modo il sire aveva la potestà di diventare guardiano del feudo per l’erede minore? Una terza situazione fu relativa al vassallo che, morendo, lasciava solo figlie femmine. Il signore in questo caso poteva disporre o no che esse contraessero matrimonio, per assegnare al coniuge con le mogli anche il feudo loro assegnato in eredità? E se rimaneva erede la vedova del feudatario anche in questo caso il sire aveva o no la facoltà di disporre il suo secondo matrimonio per trovare una collocazione conveniente per i feudi rimasti privi dell’assegnatario?

Agli inizi – cioè nel X-Xi secolo e pure al principio del XII – la guardiania del feudo e il diritto di matrimonio divennero consuetudini alle quali non si sfuggì. Era necessario infatti che il beneficio fosse gestito nel modo migliore e pertanto il sire non nutrì dubbi sulla necessità di tutelare gli eredi minorenni e soprattutto sull’esigenza di trovare un nuovo marito alle donne rimaste sole ad amministrare il tenimentum ricevuto dal sovrano o dal grande feudatario. La pratica può aver avuto aspetti sconcertanti e talvolta persino odiosi, ma la realtà di fronte alla quale ci si trovò era quella e nessuno osò opporvisi. Tuttavia le varie zone dell’Occidente usarono un metro differente e non sempre si riconobbe al signore il duplice diritto di maritare orfane e vedove.

Ancor più complessa fu poi la situazione creatasi in merito all’utilizzo del feudo ereditato da più persone. In questo caso infatti il diritto feudale e quello di successione familiare si trovarono a volte in contrasto. In materia di allodio – è ben noto – le suddivisioni della proprietà erano di rigore, mentre la stessa cosa non si poteva impunemente sostenere in merito al feudo che non era proprietà privata.

In questo caso infatti, allorché gli eredi erano più di uno, si determinò una situazione in cui il diritto e la convenienza del signore si trovarono in contrasto fra loro. La presenza di un maggior numero di feudatari poteva infatti essere anche utile per il sire che vedeva in tal modo aumentata la schiera dei suoi fedeli, ma la ripetuta suddivisione di un fondo pur inizialmente cospicuo rendeva la terra in precedenza coltivabile e redditizia troppo piccola per poter essere utilmente suddivisa. Ciò dunque cominciò a dar luogo a una situazione di polverizzazione del feudo complessivamente dannosa per la vita e lo sviluppo delle proprietà signorili.

Di qui nacque pertanto il criterio di indivisibilità del feudo, un principio destinato a compromettere la pace sociale e che presto si rivelò per vari motivi inapplicabile. Così si dovettero trovare vari compromessi facenti capo a princìpi diversi che salvarono da una parte l’integrità della proprietà e che, allo stesso tempo, non compromisero gli interessi degli eredi.

Mantenere in toto le ragioni dei signori fu infatti praticamente impossibile, anche perché gli eredi furono assai numerosi e si coalizzarono per ottenere il riconoscimento delle loro esigenze. Agli inizi i signori scelsero fra i successori quello che a loro sembrò il più adatto a continuare l’opera del vassallo scomparso, ma tal criterio fu considerato poco giustificabile dal punto di vista giuridico e fu presto abbandonato.

Altro metodo di scelta molto usato e spesso con un certo successo fu quello destinato a privilegiare il primogenito. Il diritto feudale allora, in Inghilterra, in Francia, in Germania e in certe zone del Nord d’Italia sottolineò i diritti di primogenitura. Per fare un esempio di questo tipo basterà ricordare il contenuto dell’Editto di Roncaglia del 1158, in cui ci si riferì espressamente alla consuetudine legata al cosiddetto maggiorasco.

L’erede unico, maggiore d’età, trionfò anche nella Francia meridionale, mentre molto meno favore incontrò l’usanza, vorremmo dire eguale e contraria, in base alla quale si scelse l’erede nel più giovane degli orfani del feudatario scomparso.

A un certo punto – lo si accennava dianzi – le pressioni di carattere politico-sociale furono così grandi, che si dovette trovare un sistema di contemperamento delle suddette norme. Così nacque l’abitudine di attribuire una parte più grande di beni al figlio maggiore e una minore agli altri.

Si pensò in tal modo, ossia con la pratica detta del pariaggio o della confraternità di poter salvare il grosso dei terreni conservati in poche mani, mentre solo una loro fetta, la meno consistente, dette luogo a una sorta di polverizzazione.

Però il presente sistema inaugurato in Francia e in Lotaringia attorno al 1100 non fu che l’inizio di una lenta, inarrestabile dissoluzione alla quale, nello spazio di pochi decenni non si trovò rimedio. Allorché un feudo fu suddiviso fra più eredi, solo il maggiore prestò omaggio al signore, mentre i minori pur essendo in qualche modo sottoposti all’erede maggiore non gli dovettero alcun tipo di homagium. La risposta a tale consuetudine fu semplice: se più feudatari avessero dato la loro fidelitas al signore, ciò avrebbe voluto dire che gli eredi si trovavano tutti sullo stesso piano e quindi la suddivisione del tenimentum sarebbe stata totale.

Se invece solo il maggiore avesse reso l’homagium al re o al sire, ciò avrebbe significato che in certa misura veniva conservata intatta l’integrità del feudo e quindi si scelse questo metodo ritenuto il più idoneo a mantenere più strettamente l’unitarietà del mansus.

In realtà tuttavia le cose non andarono secondo le previsioni e i cosiddetti cadetti, proprio per il fatto che non pronunciarono giuramento di fedeltà al sire né al feudatario maggiore, conservarono una posizione sempre più autonoma. Anzi va detto che il mancato giuramento finì per renderli quasi del tutto slegati e privi di impegni nei riguardi di chi aveva concesso loro una parte di feudo . In tal modo si creò una situazione che, lungi dal garantire una proprietà consolidata, contribuì a favorirne la dissoluzione che nel XIII secolo si manifestò in tutta la sua evidenza.

Poiché il sistema del pariaggio privo di omaggio dette risultati tanto poco positivi – pare che esso funzionasse soltanto in Normandia ove la forza del duca riuscì a tener saldamente nelle mani pure i fondi divisi tra più eredi nel modo che s’è detto – presto si giunse a creare una consuetudine diversa, ovvero quella detta del pariaggio con l’omaggio.

Tale principio messo in pratica con una certa ampiezza nella zona di Parigi e della sua contea, si rivelò in qualche modo confacente al mantenimento dell’unità terriera e alla creazione di una feudalità meno riottosa e pericolosamente autonoma.

Il sistema fu così articolato: il solo erede maggiore pronunciava il giuramento di fidelitas al signore. Gli altri tuttavia, sebbene non comparissero ufficialmente nell’atto di omaggio, per non assumere anch’essi una funzione pari a quella del fratello maggiore, furono tenuti a pronunciare una sorta di promissio nelle mani del primogenito, che concesse loro ad personam i terreni in qualche modo sia pur fragilmente rimasti nelle mani di un solo discendente del vassallo scomparso.

Con il 1209 tuttavia Filippo II Augusto dettò una legge differente con cui fu previsto che, sebbene in modo separato e meno solenne, anche i cadetti avrebbero pronunciato il giuramento di fedeltà al sire. A dettare i motivi del mutamento in questione concorsero diverse ragioni di convenienza politica, ma in particolare il fatto che gli eredi maggiori, una volta ricevuto il giuramento dai loro cadetti, finirono per assumere una posizione di forza eccessiva nei riguardi del sovrano e dei feudatari commendatari. Di qui il ritorno a un sistema che da una parte rese più forte il sovrano, ma dall’altra precipitò paurosamente la polverizzazione del feudo, prima arrestata in parte e dal XIII secolo rivelatasi sempre più palesemente.

Oltre all’aumentata dissoluzione del feudo l’ordinanza del 1209 segnò in gran parte la fine del cosiddetto pariaggio rimasto in vigore per qualche tempo in terra germanica, mentre scomparve quasi del tutto altrove.

In Germania si corse però anche lì ai ripari, ponendo in essere le costituzioni approvate a Roncaglia nel 1158 ma procedendo a un tipo di infeudazione collettiva detta anche una manu. Esempio classico, quello risalente addirittura al 1076, secondo il quale la contessa di Hainaut e il figlio Baldovino II tenevano in maniera congiunta un feudo appartenente alla Chiesa di Liegi. Più tardi, sempre in zona brabantina gli eredi usarono celebrare il giuramento feudale, congiungendo unitamente le loro mani in quelle del signore. Ma tutto ciò non servì a frenare l’eccessiva moltiplicazione dei feudi e degli affidamenti.

Sulla tutela dei minori si aprirono peraltro ulteriori casi difficilmente risolvibili. Nei più numerosi il sovrano o il signore la esercitarono personalmente, sempre per fare in modo che non si creassero altri feudatari poi difficilmente disposti a farsi da parte, nel momento in cui l’erede maggiore avesse assunto il controllo diretto del suo feudo . Quando tuttavia non fu possibile per vari motivi applicare tale diritto tutelare, si dovette ricorrere alla nomina di un tutore. Le carte relative a tale pratica insistettero però sempre sul carattere di provvisorietà, per esempio nel caso della delega legata al periodo di minorità dell’erede. Tuttavia, il vassallo provvisorio quasi mai si arrese all’idea di rientrare tranquillamente nell’anonimato quando il suo compito tutelare fu esaurito e quindi anche tale situazione creò un maggior numero di feudatari, i quali dovettero essere in certa misura accontentati dai sovrani e dai feudatari maggiori.



Quando una donna ereditò un feudo la situazione, almeno agli inizi della società feudale, si fece complessa, tanto è vero che, di solito, le figlie dei feudatari furono con vari escamotages escluse dalla successione.

Tuttavia, già prima dell’anno Mille in Francia cominciarono a verificarsi casi di feudi affidati gratiose ovvero “per favore” a una figlia femmina. Anche in Lotaringia e in Germania poi nel XII-XIII secolo cominciò a prender vita la consuetudine di considerare fra gli eredi diretti tanto gli uomini che le donne. A quel punto allora nacque il problema di chi dovesse compiere il servizio militare in nome della feudataria. Di qui l’interesse del sire di assicurarsi il feudo così concesso in seguito al matrimonio della feudataria stessa con un elemento fidato. E affinché la scelta non destasse problemi invalse presto l’uso di imporre alla titolare di un lascito feudale il marito con cui ella avrebbe dovuto concludere le nozze.

Se però qualche remora poteva esservi nell’imporre un primo coniuge alla erede nubile di un feudatario scomparso, molto più per le spicce si rivelò la prassi relativa alle eredi vedove. In quel caso infatti il secondo matrimonio venne quasi sempre imposto senza troppi complimenti dal signore che, oltre a concedere il permesso per la nuova eredità, si riservò pure il diritto di scegliere lo sposo.

D’altra parte in Inghilterra dal regno di Guglielmo il Conquistatore in poi, si consolidò un’usanza ancor più discutibile, ovvero il sovrano o il feudatario maggiore potevano imporre alle future eredi di feudo un matrimonio di convenienza, anche quando il genitore feudatario era ancora in vita. All’obbligo della successione pertanto si unì quello di accettare la scelta di un consorte assegnato “d’ufficio” e sposato per obbedienza feudale.

Allorché in più casi, motivi di vario genere si opposero alla consuetudine delle nozze imposte dall’alto, nacque una nuova costumanza in qualche modo volta a lasciare una maggiore autonomia alle eredi ma destinata altresì a pesare ulteriormente sulle finanze del feudatario. Infatti il sire lasciò libera scelta alla erede a patto che essa o la famiglia corrispondessero un’imposta speciale di carattere liberatorio, con il pagamento della quale le casse della feudalità maggiore e della casa reale si rimpinguarono notevolmente. In ogni modo l’interesse del monarca e dei feudatari maggiori a orientare forzatamente la scelta del marito alle pulzelle eredi e alle vedove è chiaro e semplice.

Quando le famiglie concludevano in modo autonomo il matrimonio di una fanciulla della loro casata, la scelta cadeva molto spesso su personaggi appartenenti a lignaggi con cui appariva conveniente stringere accordi matrimoniali che si trasformavano subito in alleanze politico-economiche, tramite cui i feudi familiari si allargavano ai territori circostanti e le due famiglie dello sposo e della sposa uscivano da questa pratica arricchite entrambe in ogni senso. Se questa usanza però corrispondeva maggiormente agli interessi dei piccoli feudatari e comunque a quelli di coloro che con tali mezzi ampliavano il loro potere, fu spesso mal vista dal sovrano che non voleva per nessun motivo favorire o consentire alla nascita di fondi troppo grandi, i quali avrebbero potuto limitare in zona il potere regio e quello della nobiltà maggiore.

Ecco spiegato allora la ragione per cui i liberi matrimoni tra feudatari vennero il più possibile contrastati o con l’imposizione dello sposo o della sposa oppure con l’imposizione di un’alta tassa volta a scoraggiare il propagarsi dell’abitudine di rifiutare le scelte matrimoniali proposte dall’alto.

È appena il caso di sottolineare a questo punto come in un modo o nell’altro le nozze si rivelassero spesso uno strumento politico ed economico volto ad ampliare o a restringere il prestigio dei feudatari e delle loro famiglie o, al contrario, ad allargarlo in maniera considerevole, un mezzo insomma di ampliamento del potere ove l’affetto e la santità del sacramento passarono spesso in secondo luogo.

Che il re fosse molto interessato a tale pratica appare evidente, tanto è vero che spesso egli si servì del matrimonio imposto per costituire vere e proprie enclaves all’interno di feudi considerati troppo potenti. Soprattutto in Inghilterra poi, fu questo il modo in base al quale i feudatari non divennero proprietari di più castelli situati in superfici strategiche attorno alle proprietà regie; in quanto ai sovrani diremo che spettò loro la scelta dei luoghi, dei territori e dei manieri meglio situati e costruiti, per far sì che nessuno contrastasse la volontà e il potere regio.

Così, anche quando in seguito all’approvazione della Magna Charta i baroni cercarono di condizionare la potenza della monarchia normanna non riuscirono ad ottenere grossi mutamenti in merito alle consuetudini matrimoniali relative alle eredi orfane e soprattutto alle vedove e ciò perché motivi tattico-politici ed economici indussero il re a non privarsi di risorse di cui non volle e non poté fare a meno.

Quanto al re di Francia il suo potere sui nobili e sui loro feudi fu in questo caso meno forte e determinato di quello del sovrano inglese e le feudatarie vissute sotto lo scettro dei monarchi francesi, se non furono del tutto libere di concludere i propri matrimoni, si mostrarono tanto abili dall’averla spesso vinta su chi volesse loro imporre una volontà politica diversa.

Un caso solo citeremo in proposito, ma emblematico: Eleonora di Aquitania, la figlia del potente titolare di quel ducato, nelle cui mani si concentrava uno dei più potenti feudi francesi, corrispondente più o meno a un terzo di tutti i territori del regno, era andata sposa a re Luigi VII di Francia, portandogli una dote che lo aveva abbondantemente rafforzato. Orbene quando, come è noto, gravi e profondi contrasti provocarono la rottura di quel vincolo matrimoniale e la bella Alienor divorziò dal sovrano, non pensò neppure per un attimo di lasciare all’ex consorte l’enorme appannaggio di beni feudali che ella riprese per sé facendone un’appetibile dote portata al nuovo marito, Enrico II Plantageneto futuro re d’Inghilterra (1152).

Con tale importante decisione peraltro il re d’Inghilterra divenne feudatario diretto del re di Francia e si creò la situazione che per oltre due secoli rese l’Inghilterra assai potente in terra francese. Di fronte a un comportamento tanto disinvolto e gravido di conseguenze politiche negative per il suo stato, Luigi VII non riuscì ad opporre alcun concreto ostacolo e in molti meno eclatanti casi altre feudatarie dei Capetingi si comportarono con altrettanta autonomia, sino a quando nel 1212 Filippo II Augusto non creò legislazioni con cui riuscì a imporre ai suoi sottoposti, uomini e donne indistintamente, una politica maggiormente rispettosa della volontà e degli interessi dei sovrani.



La cosiddetta patrimonialità non comprese solamente l’eredità del feudo, ma stette pure a indicare la possibilità di alienarlo, venderlo, donarlo come un qualsiasi bene di cui si godesse il possesso. Tuttavia se l’azione per l’ereditarietà del feudo fu immediata ed ebbe risvolti pressanti e pur drammatici, diversa si profilò quella relativa ai diritti di alienazione ricercati dai vassalli solo in un secondo momento, ossia allorché la terra aumentò di valore, crebbero le richieste di mansi da acquistare e quindi acquisì consistenza il desiderio di vendere le terre stesse.

Tale aspetto dei rapporti vassallatici si fece dunque attuale e in certo modo pressante a partire dal 1050-1075.

Comunque, allorché cominciarono a moltiplicarsi le pressioni dei feudatari sul sire, per avvalersi dei diritti di alienabilità del feudo, nacquero non pochi problemi: infatti, dal punto di vista del diritto, il vassallo che deteneva un fondo non poteva essere privato delle prerogative che da ciò derivavano e però i signori cercarono di resistere il più possibile a tali pratiche.

Il perché di simili contrarietà apparve chiaro: il rapporto vassallatico, difatti, voleva dire legame stretto fra uomo e uomo e ciò non poteva non porsi in contrasto con la vendita o la permuta di un feudo che metteva il sire in contatto con altri soggetti con i quali avrebbe dovuto impostare un nuovo rapporto dai risvolti e dalle conclusioni imprevedibili.

Il nuovo feudatario, il quale acquisiva diritti e doveri nei riguardi del sire cui i terreni originariamente appartenevano – in quanto la proprietas del monarca o del feudatario maggiore sul terreno concesso non venne mai meno –, avrebbe dovuto comportarsi verso il dominus allo stesso modo di colui che gli aveva alienato il feudo .

Accadde però talvolta che in qualche misura il nuovo commendatario lasciasse a desiderare, mandasse in malora i raccolti e il bestiame, non sapesse tenere in buono stato case, stalle e magazzini. In quell’evenienza il feudatario maggiore correva un grave rischio che cercò naturalmente di evitare tentando di resistere alle ripetute richieste di alienazione in vario modo, dapprima opponendosi tout-court alla alienazione stessa e poi impegnandosi ad accordarsi sul nome del personaggio cui poteva darsi il manso.

Pertanto in seguito a tale comportamento, con l’andare del tempo, si modificarono i rapporti di ereditarietà via via estesi e accordati a donne, orfane e vedove. Del pari venne poi modificandosi l’obbligo di accettare il consorte dapprincipio imposto alle suddette orfane e vedove dal dominus e anche le fasi dell’alienazione subirono una certa lievitazione.

Così, durante l’età del primo Feudalesimo si ebbe una forma di alienazione parziale e strisciante, solitamente accordata a parenti del precedente feudatario o a persone in ogni modo gradite al monarca o al vassus maggiore, mentre in seguito si raggiunse una forma di più ampia autonomia, in forza della quale i feudatari intenzionati a dismettere il loro rapporto con il sire, ebbero la possibilità di cercarsi un nuovo possessore quasi sull’unica base della loro convenienza.

Tuttavia, pure in questo caso il dominus rinvenne e mantenne la possibilità di cautelarsi contro le incognite derivanti dalla formazione del nuovo legame vassallatico. La “trovata” fu semplice e di effetto sicuro. Infatti, poiché colui che subentrava nella conduzione di un mansus diventava feudatario del dominus, si prese l’abitudine di far celebrare un nuovo giuramento di fedeltà al commendatario che prendeva il posto di colui che abbandonava. Così il subentrante si trovò ad acquisire in pieno i doveri rispetto al precedente proprietario sulle cui terre egli avrebbe da allora in poi vissuto e operato.

Nella Francia settentrionale, nella Germania renana e nei Paesi Bassi si assunse anzi, con il procedere degli eventi, un’abitudine più complessa e

macchinosa: il nuovo infeudamento dette ivi infatti luogo a una imponente cerimonia cui parteciparono il signore, il feudatario deciso a lasciare e il subentrante. Il signore nel corso della suddetta solennità chiedeva al feudatario che aveva in animo di andarsene, se egli avesse la reale intenzione di lasciare il feudo donatogli. Se la risposta era affermativa si chiedeva subito dopo allo stesso se l’altro personaggio presente fosse colui che era stato in precedenza designato per subentrargli nella conduzione del fondo. Qualora anche la seconda risposta fosse affermativa, il vecchio feudatario rimetteva nelle mani del dominus il possesso e questi lo concedeva subito dopo al nuovo vassus previo giuramento di fidelitas.

In numerose carte franco-renane del XII -XIII secolo tale cerimonia che prese il nome di vest et devest vide palesemente il signore al centro dell’affare e perfettamente tutelato da ogni possibile effetto negativo derivante dal mutamento del rapporto feudale.

Nella Francia del nord tuttavia la relazione stessa non si chiuse in tal guisa, ma nacque la consuetudine di corrispondere al signore un tributo sulla somma riscossa dal feudatario che vendeva il bene al nuovo acquirente.

Chiaramente, la somma percepita variò da situazione a situazione ma, più o meno, si assestò sul 20% del prezzo pattuito: un tributo di tutto rilievo quindi, volto ad arricchire ancor più il proprietario della terra e ad un tempo a garantire il feudatario deciso a interrompere il rapporto.

La pratica del pagamento dell’imposta sulla cessione del feudo prese molto presto il nome di relief o anche di quint-denier sulla base della percentuale dovuta al sire, per far sì che l’affare fosse compiuto.

Tale pratica peraltro offrì una complessiva, maggior sicurezza al dominus che intese in qualche modo e non ingiustamente, poiché la terra apparteneva a lui, trar profitto da un’operazione che arricchiva il vecchio feudatario; anche a quest’ultimo però la pratica stessa dette maggior tutela per la serietà assunta dal negotium concluso fra il nuovo soggetto e quello che già era stato gratificato in precedenza dalla donazione del tenimentum fatta ai suoi predecessori, al padre, ai nonni, ai fratelli.

La suddetta pratica giovò altresì al feudatario subentrante il quale, una volta che aveva prestato giuramento di fidelitas e soprattutto una volta che aveva versato un tributo al dominus e al vecchio feudatario, subentrava di pieno diritto nel tenimentum senza essere sospettato di trame poco trasparenti e soprattutto di aver operato tentativi di finta vendita.

In molti casi però, nonostante le cautele, il vest et devest divenne una sorta di copertura per operazioni di vendita truccata di feudi nonché di mascheratura, di dissimulazione di prezzi artificiosamente presentati, onde salvarsi dal pagamento di ulteriori imposte. Però l’intervento del sire riuscì di sovente a sventare raggiri e imbrogli di cui la società feudale fu ricca e dai quali non sempre le autorità riuscirono a cautelarsi, pur se le punizioni contro i colpevoli scoperti furono esemplari.

Continuando ad addentrarci nella suddetta interessante pratica, va aggiunto che anche il feudatario che interrompeva il rapporto fiduciario trasse vantaggio da una pratica aperta e leale di alienazione che lo mise al riparo dalle reprimende del dominus e da quelle dei suoi parenti i quali, quando non V ’era il controllo del signore, finirono per rivendicare loro pretesi, non del tutto inesistenti diritti di successione sull’acquisto e la vendita del feudo .

Il pagamento del cosiddetto quint-denier ebbe poi l’effetto di ridurre all’essenziale il numero e l’entità dei controlli da parte del signore il quale, allorché prese l’abitudine di ricevere per l’alienazione del feudo il quinto della cifra pagata al vecchio feudatario, non pretese ulteriori pratiche di infeudamento e tralasciò a volte persino di esigere la ripetizione della cerimonia del giuramento di fidelitas, al massimo contentandosi di un rinnovo orale dell’usanza stessa.

Come è evidente però, la società feudale si resse su una serie di complesse consuetudini che assunsero la forza e l’efficacia di vera e propria legge e che sistemarono in modo abbastanza conveniente l’esistenza di una quantità di persone.



Se la vendita dei feudi aprì, come dianzi dicevamo, una serie di non facili problemi, ancor più e maggiormente complessi ne portarono con sé la donazione e l’alienazione dei feudi alla Chiesa. Tal primo tipo di donazione infatti fu sempre in voga ed ebbe diffusione, specialmente durante il periodo iniziale del Feudalesimo e fu corroborato dalla fede religiosa assai forte in età medievale nonché dalla certezza che il lascito di denari o beni al clero – come si disse pro remedio animae - giovasse a salvare il fedele dalla dannazione e contribuisse a fargli guadagnare la salvezza. Ciò in particolare si verificò quando ci si trovò di fronte a persone facoltose, commercianti, banchieri, ricchi proprietari di feudi, “colpevoli” di aver troppo inseguito il facile guadagno e troppo amato il denaro.

Naturalmente questa pratica fu effettuata a titolo gratuito e ciò mise in pericolo il servizio feudale e comunque minacciò di ridurlo, penalizzando sensibilmente i sovrani e i grandi feudatari, i quali da simili operazioni rischiarono di vedere parzialmente diminuiti i loro patrimoni terrieri.

Detto ciò, non dobbiamo dimenticare che i rapporti fra clero e feudo erano antichi e consolidati, numerosi erano i vescovi-conti e sia loro, sia abati e parroci divennero tributari di feudi loro assegnati. Essi pertanto presero l’abitudine di rendere ai signori determinati servizi – soprattutto le corvées – e anche di concedere aiuti di carattere militare. Tuttavia ciò rimase valido soprattutto per le grandi istituzioni religiose e per quelle consolidate da un’antica tradizione. Diversa fu invece la situazione creatasi per le nuove abbazie e per numerose piccole parrocchie nate durante e dopo il periodo della prima feudalità. Tali organismi infatti, data la loro debolezza e il grande bisogno di risorse, cercarono di avere i feudi senza la corresponsione di tributi e si comportarono spesso più come allodieri che come feudatari.

Come spesso succede poi il cattivo esempio procurò proseliti e, dal momento che il clero più povero non si allineò sulle abitudini di quello facoltoso, spesso si intensificò la tendenza contraria e quindi anche le grandi abbazie e i vescovati cercarono di pagar meno tributi o tentarono di non corrisponderli neppure in misura esigua.

In tal modo, la circostanza di fronte alla quale vennero a trovarsi monarchi e grandi feudatari non fu delle più facili. Le loro perdite infatti divennero tutt’altro che trascurabili e tuttavia il generale e diffuso sentimento religioso impedì loro di comportarsi in maniera troppo interessata. Impedire le donazioni di benefici al clero fu quindi impensabile.

Allora per rimediare alla perdita di determinati servizi e del quint-denier, specialmente nelle terre situate fra la Loira e il Reno ove la feudalità era più forte e numerosi erano i lasciti al clero, i sovrani imposero all’atto del trasferimento di un feudo ai religiosi una tassazione straordinaria e una tantum denominata manomorta ecclesiastica.

Il rimedio, ben noto e consolidatosi nei secoli, si rivelò presto fruttuoso e i sovrani, soprattutto i Capetingi che lavorarono per diffondere tale imposta, ne ricavarono abbondanti somme di danaro fresco, reimpiegato nell’acquisto di nuovi terreni, nel pagamento degli eserciti e nella costruzione di castelli e fortificazioni.

Parte del tributo suddetto fu inoltre impegnato anche per compiere importanti e indifferibili opere pubbliche: per esempio si costruirono ponti destinati a ridurre le difficoltà del guado dei fiumi e a procurar nuove ricchezze ai feudatari, in quanto il passaggio fu garantito soltanto a chi pagasse un pedaggio differenziato, a seconda che si trattasse di normali viaggiatori o di mercanti che portavano merci in transito e quindi dovevano pagare un canone maggiorato.

Gli stessi tributi vennero poi spesi per compiere opere portuali e di canalizzazione e per rendere i fiumi navigabili. Quest’ultima pratica, a partire dal XII secolo, fu molto diffusa nel regno francese. I sovrani difatti impegnarono non poche risorse per garantire la navigabilità dei grandi corsi d’acqua, per esempio della Loira, dotata di ripe e dune e spesso dragata, a spese delle città, ove il fiume passava. Furono altresì predisposte stazioni di sosta, utilizzate dai vescovati e dalle abbazie circostanti che dalla corresponsione della manomorta trassero indubbi vantaggi di carattere sociale, volti a migliorare la vita e lo stato delle stesse fondazioni religiose.

Precisato il tipo di questa imposta straordinaria e il suo fruttuoso impiego, va ricordato che pure sulla sua corresponsione vi fu qualche aspetto interessante da sottolineare.

Che il clero gratificato di nuovi beni dovesse corrispondere un canone straordinario ai feudatari fu accettato e il provvedimento venne eseguito. Tuttavia non risultò facile trovare il momento in cui tale corresponsione potesse essere effettuata. Infatti sembrò che collocarla nel momento del passaggio del feudo dal vecchio titolare alla organizzazione religiosa gratificata del donativo, colorasse l’operazione di un significato che sarebbe sembrato contrario allo spirito religioso del tempo e non giovevole al mantenimento del buon nome dei sovrani e dei loro grandi feudatari.

Pertanto fu deciso di legare la stessa manomorta a un’occasione non direttamente connessa alle operazioni di trasferimento del feudo ed essa fu solitamente fissata o alla morte del sovrano sul cui territorio il bene insisteva o all’insediamento del nuovo. Questo secondo metodo fu presto il più usato in quanto pagare un tributo per la morte di un sovrano sembrò eccessivo e poco edificante per la memoria del monarca scomparso, mentre solennizzare l’elezione del successore con il pagamento di una determinata somma divenne operazione che si confuse con il giubilo per la nuova nomina e con l’augurio di un regno prospero per tutti i feudatari, i vecchi e i nuovi, e pure per la Chiesa.

Se infatti – come dicevamo – l’unione di trono e altare poteva non far vedere di buon occhio il pagamento al re di una tassa legata al trasferimento di un feudo a un’organizzazione religiosa, il discorso mutò allorquando la corresponsione del danaro solennizzò un’intronizzazione nuova, sanzionando l’attaccamento degli ecclesiastici alla casa reale e viceversa.

Come si rivela dunque con chiarezza dal IX -X secolo agli inizi del XIV il feudo e la società in cui esso nacque e si rafforzò, divenne un fatto sempre più importante e destinato a pesare sulla vita politica, economico-sociale e religiosa dell’intero Occidente.

Tuttavia lentamente e quasi insensibilmente si determinarono correttivi e mutamenti alle precedenti disposizioni che erosero il potere dei singoli feudatari, all’inizio dei più piccoli, poi anche dei grandi.

Alla lunga pertanto a ricevere benefici dalla feudalizzazione e dalle numerose norme che la contraddistinsero, furono i re che riscossero i tributi, guidarono gli eserciti e cessarono di essere, come all’origine furono, i mediatori fra i diversi elementi della feudalità stessa, per diventare i collettori preferiti dei flussi di danaro provenienti dal mantenimento di diritti feudali rimasti in vigore assai più a lungo del Feudalesimo.

Si deve rilevare anzi, che se, come dicevamo, l’età feudale a un certo punto, dato tutto quel che poteva dare, si avviò al tramonto, non vennero meno le obbligazioni dei vassalli verso il re, obbligazioni che furono quasi esclusivamente di carattere fiscale e che incisero sensibilmente in misura positiva e negativa sui patrimoni franco-germanico-inglesi e pure su quelli delle terre dei Paesi Bassi e dell’Italia del nord: in modo positivo per le finanze imperiali e per quelle dei sovrani nazionali, negativo però per quelle dei proprietari dei beni che videro assottigliate le loro risorse dai re divenuti, specialmente in Francia, sempre più attratti verso i metodi della monarchia assoluta.



Come abbiamo dianzi accennato con il XIV secolo e con il successivo il sistema feudale, ancor più trasformato ed eroso dall’interno, apparve in crisi. Comunque complesso e quasi impossibile, in questa sede, è spiegare esaurientemente e sia pure per sommi capi il problema di un così ampio e profondo scompenso che per esempio investì quasi generalmente le campagne, segnatamente nel settore feudale ma, seppure in misura minore, anche nelle terre allodiali. Certo non ebbero del tutto torto gli storici marXisti allorché, specialmente nella prima metà del XX secolo, attribuirono grandi responsabilità di ciò ai motivi della cosiddetta feudalità. Tuttavia bisogna dire che, al di là di ogni altra ragione, le condizioni generali del XIV e del XV secolo furono assai responsabili del dissesto, del progressivo impoverimento e talvolta dell’abbandono delle campagne e di non pochi villaggi.

Bisogna ricordare infatti che il Trecento e il Quattrocento furono secoli di lunghi, gravosi conflitti. Si pensi ad esempio alla guerra dei Cento Anni che sconvolse i regni franco-inglesi, la Scozia e la Borgogna e si ricordi anche la guerra delle Due Rose che continuò a danneggiare profondamente il regno inglese per un trentennio, dagli anni Cinquanta agli anni Ottanta del XV secolo.

Quando poi si parla della crisi della feudalità e delle campagne bisogna pur fare i conti con le grandi epidemie – la peste trecentesca soprattutto – destinate a pesare fortemente dal punto di vista economico sulla conduzione dei campi rimasti spesso privi di braccia.

Lo stesso fenomeno mise in pericolo l’economia cittadina meno legata al feudo, per cui le proporzioni del degrado superarono lì quelle del Feudalesimo che tuttavia contribuì a rendere la situazione sempre peggiore e uscì profondamente penalizzato dalla condizione politico-militare ed economica generale.

A soffrire, in particolare troveremo dunque in quel periodo i feudi francesi, devastati dalla guerra dei Cento Anni. Fuori della Francia, per esempio in Inghilterra, la crisi non fu né passeggera né trascurabile e tuttavia le terre francesi uscirono assai più sconvolte delle altre.

Il passaggio degli eserciti compromise altresì sovente le colture dei campi e distrusse il patrimonio zootecnico. Gli incendi, il transito delle truppe, specialmente della cavalleria, compirono l’opera; così le messi, i vigneti, gli orti, i boschi, cessarono di produrre ricchezza. Certo, i signori dinanzi alla catastrofe non rimasero a guardare e cercarono di trovare rimedi, soprattutto per ridare fiato alle grange, isolate dai villaggi e dalle altre campagne e quindi più difficilmente recuperabili una volta che fossero state investite da eventi guerreschi. Tra una fase e l’altra del lungo conflitto i feudatari cercarono inoltre di sistemare nuovamente, sia pure in modo provvisorio, i campi e le colture. Ma poi, una volta manifestatosi un primo miglioramento, nel corso degli anni di tregua la nuova fase conflittuale pose vieppiù l’economia agricola e zootecnica in crisi. Così fra il 1350 e il 1450, in seguito all’andirivieni di eserciti, di guerre, di tregue, di incendi e distruzioni, si dovette notare un grave impoverimento della società signorile che sottintese un ancor più accentuato impoverimento delle campagne, a volte abbandonate e divenute incolte.

In tal modo, alla fine della guerra – nel 1453 – si dovette faticare non poco per riportare vita nei terreni agricoli e per rialzare il livello dei profitti e ciò, oltre che a causa dei danni provocati del conflitto, accadde a causa della diminuzione delle braccia da lavoro e del calo delle nascite.

Se le zone colpite direttamente dalla guerra ebbero questa sorte, anche le altre conobbero una sensibile recessione; tuttavia nelle aree non considerabili di operazione essa fu meno pronunciata. Il che vuol dire però che solo in certa misura e non del tutto il sistema signorile e feudale può essere additato come responsabile di uno sconvolgimento che ebbe matrici profonde, molteplici e diverse.

Comunque le ragioni prime della depressione e della recessione del feudo – allorché esse si verificarono in zone non colpite dalla guerra, per esempio in Germania e in Italia del nord – devono ricercarsi nella personalità e nella qualità di colui che ebbe la ventura di essere posto a capo del feudo e quindi di amministrarlo.

Le Signorie ecclesiastiche e quelle facenti capo a personaggi di alto lignaggio, ad esempio, sopportarono meglio lo scompenso. I grandi monasteri e i capitoli cattedrali, peraltro, quasi mai videro in crisi la conduzione dei loro beni, quindi di rado dovettero ridurre il numero delle loro terre.

In Inghilterra poi le grandi famiglie diminuite di numero ma non di potenza, specialmente dopo la fine della guerra delle Due Rose durante la quale per un trentennio i nobili inglesi si uccisero e si fecero guerra sino a rovinarsi reciprocamente, videro le loro fortune terriere accresciute, anche perché in più casi le famiglie rimaste per così dire “in sella” e al potere assorbirono a volte il patrimonio terriero degli sconfitti e degli scomparsi.

Anche a proposito della Francia però, ove a lungo si è ritenuto che alla fine della guerra dei Cento Anni si manifestassero il primo declino della nobiltà e il rafforzamento della borghesia, va precisato che nella seconda metà del Quattrocento poté ivi notarsi il potenziamento di talune casate sia pure in un contesto diversificato rispetto a quello della prima metà del secolo precedente.

Tuttavia fino a un certo punto la crescita di taluni lignaggi francesi e inglesi frenò un processo che portò, specialmente in Francia, la monarchia a contar progressivamente di più e la nobiltà a perdere di prestigio.



Se la situazione franco-inglese fu di una certa crisi, diversa si presentò quella italiana. Nell’Italia del nord, pertanto, e anche in Toscana le Signorie conobbero differente sorte. Ben corroborato restò il sistema delle riserve e delle corvées che non risultò modificato rispetto al secolo precedente. Sulle pendici collinari e in pianura la ricchezza delle campagne si mostrò in progresso come quella cittadina.

Interessante poi fu il legame formatosi e rafforzatosi nella penisola italiana tra città e campagna, in modo più stretto che in altre zone dell’Occidente. I signori toscani furono spesso cittadini venuti dal contado o anche borghesi ricchi di terre, i quali procedettero all’urbanizzazione delle campagne del contado stesso, reperendo capitali e intervenendo nella conduzione delle aziende agricole con lo spirito di iniziativa e di impresa tipico dei ceti urbani. Senza dubbio poi ebbe successo nella nostra penisola il sistema della mezzadria, avviato attorno alla metà del XIII secolo e definitivamente rafforzatosi con il Trecento.

Nell’Italia del sud, nel regno di Napoli e in Sicilia le grandi Signorie apparvero ancora più vigorose. Con la fine del Duecento in particolare nacquero vasti latifondi, immense distese di terra paragonabili ai grandi feudi francesi, prodotto di una situazione politica del tutto insolita.

In Sicilia e nel Sud della penisola italiana, la lotta tra Angioini e Aragonesi provocò la rarefazione dei piccoli vassalli e – pressappoco come in Inghilterra – portò con sé il rafforzamento dei più forti lignaggi baronali. I nuovi baroni siculi furono padroni molto duri con i loro sottoposti e con i contadini. Essi impedirono alle genti e soprattutto ai loro sudditi residenti nei villaggi l’accesso alle foreste, non consentirono loro di cacciare e di provvedersi di legname e ciò provocò un vero esodo di contadini colpiti in mille modi dalla fiscalità regia.

Tal metodo tuttavia non poté essere completamente imputato agli Angioini né ai loro successori aragonesi, i quali però si giovarono anch’essi di usi improntati a durezza e avidità, inaugurati già nell’XI secolo, allorché la maggiore isola del Mediterraneo si liberò dei musulmani e i normanni vi introdussero consuetudini non lontane da quelle da noi già rilevate per l’Inghilterra.

La situazione sicula fu fronteggiata con abilità dai sovrani che lasciarono ai nobili l’autonomia necessaria a trarre dalle terre di loro pertinenza tutti i profitti di lì ricavabili. La situazione dei contadini tedeschi rimasta sino ad allora fra le più libere di tutto l’Occidente, mutò invece radicalmente.

I lavoratori della terra conobbero le durezze della servitù della gleba, dovettero pagare forti tributi in corvées e in prodotti ceduti ai signori e furono peraltro costretti a coltivare assai ampie estensioni di terreno, in cui poche braccia compirono un lavoro che avrebbe dovuto essere portato a termine da molti.

Bisogna precisare allora che, eccettuato l’esempio offerto dall’Italia del centro-nord, in particolare dalla Toscana, che vide la nascita e il rafforzamento di una consistente borghesia legata alla terra, borghesia sviluppatasi a detrimento della nobiltà, quest’ultima divenne proprietaria di ampi fondi nel resto del continente, dalla Francia all’Inghilterra, dai Paesi Bassi alla Sicilia alle terre germaniche e fu tutta protesa a godere dei frutti del lavoro dei contadini. Accanto alla nobiltà si affiancarono però anche i feudatari ecclesiastici che, come dianzi accennavamo, trassero dai feudi e dalla Signoria rurale un profitto quasi sempre considerevole.

In conseguenza della situazione descritta tuttavia le terre si spopolarono progressivamente, progredirono spesso i latifondi, si disaggregò l’habitat rurale, come accadde nel Lazio, ove dal Quattrocento in poi le campagne si svuotarono secondo un’evoluzione protrattasi oltre il Medioevo, nei tempi successivi, anche in quelli relativamente più vicini a noi. Così la tradizionale concorrenza fra i contadini e gli abitanti dei villaggi si concluse a netto favore dei secondi e con la sconfitta di quanti con pervicacia e amore avevano manifestato il loro attaccamento alla vita agricola e al lavoro dei campi. In tal situazione ancor più netto si stagliò lo strapotere delle città sulle campagne.



La fine del Medioevo e l’inizio dell’età moderna si contraddistinsero allora anche per la crisi di un certo tipo di civiltà legata alla terra e al suo sfruttamento. Rinacque su altre basi la Signoria rurale dal Cinquecento in poi, di nuovo forte ma con caratteristiche differenti rispetto a quelle che la contrassegnarono durante i secoli del Feudalesimo.

Con ciò pertanto possiamo dire che si sia in buona sostanza esaurita l’età feudale o per lo meno che si sia conclusa la spinta propulsiva e positiva che essa seppe e poté dare nei secoli fra il X e il XIV .

Questo tuttavia non ha voluto affatto dire che in conseguenza di ciò terminassero una quantità di consuetudini spesso negative e addirittura odiose, nate con l’età del feudo e rimaste in vigore fino alla caduta del cosiddetto ancien régime e al 1789, ma talvolta sopravvissute persino alla rivoluzione borghese.

Proprio siffatto motivo è però quello che ha fatto giudicare in modo quasi sempre negativo un fenomeno storico e un sistema che nei tempi in cui questi ultimi si verificarono e progredirono ebbero una loro precisa consistenza e produssero anche benessere e sicurezza per quanti vi furono a vario livello coinvolti, mentre lo stanco ed egoistico perpetuarsi di un complesso di “riti” legati quasi unicamente al mantenimento di vecchi privilegi e di situazioni sociali ormai prive di una giustificabile ragion d’essere, apparve in prevalenza come strumento di predominio e di oppressione, un’oppressione non più giustificata dalla situazione storica che l’aveva creata nel Medioevo.

Nell’età di mezzo infatti, in mancanza di uno stato, di organi di difesa sociale e di controllo del cittadino e soprattutto di chi visse sulla terra, si impose come positivo un sistema che in qualche modo offrì aiuto e sostegno a uomini peraltro completamente abbandonati a loro stessi.

Con l’avvento dell’età moderna però si crearono nuove situazioni politiche e sociali, si spense quasi interamente la giustizia privata e locale a favore di quella gestita dallo stato centrale e quasi ovunque i sovrani cominciarono ad assumersi compiti e responsabilità un tempo appannaggio dei nobili feudatari. Tutto questo dunque finì per togliere attualità e necessità alle usanze feudali che, non più richieste come nel passato dalle esigenze di un acceso particolarismo, conservarono in prevalenza la loro forte carica oppressiva e negativa e per ciò, confuse come furono tout-court con il Feudalesimo, contribuirono a far dipingere a colori molto cupi un’intera, precedente età valida invece, come dicevamo, per altri seri e sostanziosi motivi.

In pieno Cinquecento quindi e pure successivamente si mantennero in vigore consuetudini che, private di quello che chiameremmo il loro a priori, mostrarono completa incongruenza e, peggio, finirono per manifestarsi odiose. Rimase in vigore, ad esempio, il giuramento feudale bocca a bocca e mano nelle mani. L’omaggio in quei casi venne sempre pronunciato in ginocchio e a testa nuda e il legame uomo a uomo rimase bene e sin troppo in evidenza anche quando uno stato centrale ormai abbastanza forte avrebbe potuto e dovuto impedire una consuetudine di dipendenza da superiore a inferiore, tra il feudatario e il suo vassallo e fra il padrone e il contadino non più giustificata dai motivi che in passato l’avevano consentita.

Anche il contratto con cui il legame venne perfezionato, nel Cinquecento e nel Seicento si mantenne pressoché inalterato nella sostanza. Nella forma invece si accrebbe di clausole restrittive e di carte relative alla conduzione del feudo e agli obblighi di colui che lo riceveva e proprio di qui nacquero una serie di incomprensioni, di sospetti, di conflitti evitati nel Medioevo, allorché la consuetudine orale parve meno pesante e oppressiva delle norme scritte, fatte apposta – così sembrò – per porre gli uni contro gli altri coloro che concessero il privilegio e coloro che lo ricevettero.

Nei secoli più vicini a noi pertanto tribunali e giudici che si occuparono di feudalità, moltiplicarono i motivi di intervento. Liti su liti e cause su cause si susseguirono dunque per una materia che ebbe importanza sempre più formale e meno sostanziale e che rese cittadini e istituzioni più nemici fra loro e convinti dell’inutilità, nonché della dannosità di pratiche distaccate dalla realtà concreta ma rimaste in vita e divenute oggetto di critiche e di opposizioni che si fecero secolarmente sempre più massicce.

A questo punto però parlare ancora di feudalità e di Feudalesimo nel XV-XVI secolo e oltre è fortemente improprio. Così ricordare come lotte feudali le rivolte combattute di volta in volta contro Carlo VII e Luigi XI è in qualche modo inadeguato e molto più lo sarà nel XVI e XVII secolo. Infatti i principi che nei tempi suddetti si ribellarono a quei sovrani, in Francia, o in Germania per fare qualche esempio, furono ancora formalmente vassalli della corona, ma il legame feudale rimase allora poco più che una parola e non rappresentò per nulla la concreta struttura della società né l’aspetto più profondo della vita politica. Pertanto le lotte che si susseguirono nel Cinquecento o nel Seicento e nel Settecento sino alla Rivoluzione borghese, ebbero motivi diversi da quelli dei secoli XIII-XIV, allorché i nobili cercarono di strappare prerogative ai sovrani che tentarono di resistere loro in vario modo.

Dal Quattrocento in poi ci si trovò infatti di fronte a monarchie rivelatesi per quello che furono, ovvero per un’istituzione di carattere assoluto e i nobili vollero invece, di volta in volta, appropriarsi degli ingranaggi dello stato per contare di più economicamente e per essere sempre più veri e propri monarchi nell’ambito dei loro domini.

E tuttavia gli aristocratici, nonostante le loro pretese e la loro albagia, la convinzione di essere il sale della terra, almeno in Francia videro progressivamente più ridotta la loro influenza e sempre più ciò avverrà sino a che con Luigi XIV conti e baroni, duchi, principi e visconti furono in gran parte quasi relegati nella reggia di Versailles e assai poco riuscirono a contare di fronte alle pretese e al prestigio politico del Re Sole. Il sovrano insomma si rafforzò progressivamente, imponendo tasse esose e permanenti e anche l’esercito, trasformatosi in una struttura stabile, rese i re più potenti e prepotenti e slegati dalla precedente tutela nobiliare. I blasonati, a loro volta, non ressero ulteriormente i cordoni della borsa del re e cessarono di essere in prima persona i bellatores o, tramite il pagamento delle tasse, i fornitori di milites e di armi. Essi poi non ebbero più il monopolio della professione militare e conservarono per lo più privilegi e attribuzioni onorifiche la cui concreta rispondenza si mantenne modesta.

Cosa resta allora dell’età feudale nei tempi moderni? Possiamo dire che, al di là di elementi singoli e scarsamente significativi, si deve concludere che la feudalità in sostanza ha tramandato alla nostra società due elementi, la nobiltà e la divisione della società in ceti rigidamente fra loro contrapposti.

La nobiltà tuttavia conservò una generale predilezione per le armi e, non potendo esercitare il mestiere della guerra si limitò, in mancanza di meglio, a menar la spada, misurandosi in inutili e pur poco sanguinosi duelli, spesso minacciati e meno spesso realizzati; il patriziato fu sempre all’erta per difendere il suo onore mantenuto in base a pretese, piuttosto che sulla scorta di reali meriti; apparve inoltre poco dotato di potere economico, si indebitò fino al collo per serbare un tenore di vita decisamente al di sopra dei propri mezzi e dei propri meriti, spesso difesi grazie a matrimoni di convenienza nei quali il capitale di nuova formazione venne a sostenere un titolo quasi svuotato di potere; esso divenne pertanto vieppiù fannullone e rissoso, perdigiorno e spaccone.

E questo fu in realtà il principale lascito dell’età feudale ai tempi moderni e il Feudalesimo nobiliare in gran parte uscì perdente dalla Rivoluzione francese e completamente polverizzato dai conflitti del XIX e del XX secolo.

L’altra eredità consegnata dal Medioevo all’età moderna di derivazione tipicamente feudale fu la rigida divisione in ceti fra loro contrapposti: la nobiltà, il clero e il terzo stato ovvero quello dei borghesi notabili. E se questi ultimi, i qui ricordati notabili borghesi, uscirono vincenti dalla rivoluzione del 1789 e il clero serbò a lungo intatta la sua autorità, assai più tormentata divenne la storia della classe nobiliare.

Essa infatti fu in perenne lotta con i sovrani che per costruirsi una noblesse vicina ai propri interessi e finalità finirono, già dagli ultimi secoli del Medioevo, per costringere in spazi angusti la cosiddetta nobiltà di sangue mentre elevarono il rango e l’importanza politica della famosa e a volte famigerata noblesse de robe che, divenuta tale per danaro, per meriti politici o militari, fu un ceto meno riottoso e geloso custode delle sue prerogative rispetto a quello discendente dalle crociate o addirittura dai tempi della vicenda gallo-romana: in altri termini si configurò come una casta meno pretenziosa e più pronta a obbedire agli imperativi dei sovrani qualunque essi fossero.

Diversamente dalla nobiltà del sangue, la nobiltà di toga o del robotto costituì insomma un ordine sociale omogeneo ma ibrido, discutibile e discusso, mal visto dai veri aristocratici e dal terzo stato. Ognuno dei tre ordini poi si suddivise in ceti subalterni assai frammentati e sovente fra loro contrapposti e volti a rendere vieppiù complicata la storia sociale dei secoli moderni, del Cinquecento, del Seicento e pure della prima metà del Settecento.

Con il Seicento tuttavia una certa chiarezza si fece all’interno dell’aristocrazia e la noblesse de robe venne considerata fuori della nobiltà vera e propria, tanto è vero che negli Stati Generali del 1614-1615, essa sedette in pratica con i rappresentanti del terzo stato, fra i quali si compresero gli ufficiali di giustizia, i finanzieri, gli avvocati, i magistrati, i notai, i procuratori e infine i grossi mercanti.

Cominciò quindi allora ad affermarsi il terzo stato e per esso e con esso la magistratura che dal Seicento in poi divenne in pratica la vera nobiltà, in concorrenza con una classe vuota e priva di mordente.

E a mostrare la carenza e l’inconsistenza del vecchio patriziato contribuì ad esempio in pieno Settecento il conte di Boulainvilliers allorché, polemizzando con la monarchia assoluta, la rese addirittura responsabile di aver elevato a rango di nobili degli elementi tratti dalla già ricordata nobiltà di toga, rei di aver creato una situazione in cui coloro che avrebbero dovuto conservare maggior prestigio furono umiliati a vantaggio di soggetti che erano soltanto dei parvenues.

Ma di fronte a tal sorpassata e inutile polemica fra monarchia e aristocrazia, l’una e l’altra in qualche modo perdenti, apparirà più interessante e viva la posizione di Voltaire, il quale dirà di sentirsi contro la monarchia assoluta, anche per i motivi presentati dal Boulainvilliers, ma allo stesso modo di considerarsi anche avversario della noblesse, di cui per l’appunto in ogni modo diffidava per l’aulicità vuota e inconcludente del suo linguaggio e in quanto rappresentante di interessi slegati da quelli effettivi della società della seconda metà del Settecento.

L’autore del Saggio sui costumi insomma fu colui che parlò davvero un linguaggio nuovo, che mostrò la consistenza politica e culturale del terzo stato e pose in luce come, negli anni in cui egli scrisse e operò, si fosse giunti alla vigilia di eventi con i quali – gli Stati Generali del 1789 e la successiva rivoluzione furono destinati a spazzar via con i Capetingi la nobiltà e le testimonianze residuali della fidelitas, dell’homagium, del consilium e della dipendenza di un uomo sull’altro – venne finalmente meno ogni residuo di feudalità con tutti i suoi aspetti esteriori, quelli che, tramontata la civiltà dei secoli X-XIV, fecero considerare in modo del tutto negativo la signoria rurale rimasta come un inutile improduttivo orpello e fecero confondere la feudalità medievale con i suoi deteriori residuati.

Ma la lunga storia della signoria rurale e della feudalità, rimaste sia pur parzialmente in vita secolarmente e comunque molto al di là del periodo in cui si spiegò e si giustificò la loro ragion d’essere, mostrano in certo modo la forza e la grande vitalità di istituti giuridici e di consuetudini che hanno segnato nel bene e nel meno bene un’intera, lunga stagione della storia dell’umanità, una stagione contrassegnata da difficoltà e da angustie, dalla mancanza di libertà e di giustizia sociale, ma che consentì pure dopo i secoli delle invasioni barbariche e dei grandi, epocali rivolgimenti dell’Occidente cristiano, una prima più ordinata sistemazione in cui milioni e milioni di uomini si ritrovarono, per costruirsi nuove condizioni di sopravvivenza e di vita.





VI . LE ULTIME GRANDI INVASIONI



Fortemente influenzata come fu dalla dottrina cristiana, la società medievale visse nella certezza della sua fede, una fede forte e vincente che pervase ogni settore della vita e non conobbe possibili motivi di sconfitta. La fede fu nell’età di mezzo – come fu detto – una sorta di rupe sulla quale invano si infransero i marosi della storia.

Un consorzio civile così motivato dunque, non avrebbe dovuto avere ragioni di incertezza e invece esso fu spesso colpito dal terrore dei pericoli esterni, responsabili di inquinarlo e in certo modo di comprometterne la “comunità sacra”.

La grande paura di rimanere soggiogati da interventi venuti dal di fuori o nati da teoriche estranee non ammise pertanto posizioni intermedie. Chi poté considerarsi all’interno della comunità fu salvo, chi ne fu fuori dovette ritenersi perduto.

Così, per non precipitare dalla condizione di prediletti da Dio a quella di dannati, considerati rei di commercio con il Maligno, gli uomini medievali evitarono ogni possibile contatto con quanti furono giudicati devianti o emarginati: furono tenuti lontani gli eretici paragonati a Satana, gli ammalati, poiché alla malattia fu di solito connessa una sorta di signum damnationis, e fra i “segnati da Dio” vennero inseriti in primis i lebbrosi e anche in subordine gli appestati.

Vitandi furono poi gli epilettici, i sordi, gli zoppi, ma anche e soprattutto gli Ebrei addirittura accusati di deicidio; infine si sfuggirono le prostitute, da reputarsi irredimibili peccatrici.

La ricerca di una più precisa identità e il timore di perderla generarono poi una vera e propria fobia contro gli stranieri e, a questo punto, dovremo riflettere in particolare sul valore del tutto negativo conferito, pure dal punto di vista linguistico, ai termini di barbarico e barbaro, considerati quasi un tipo di menomazione di carattere oltre che civile anche morale. Come non ricordare in proposito le parole di Giovanni da Pian del Carpine, un uomo di Chiesa e un francescano, il quale verso la metà del Duecento nella sua Historia mongalorum era convinto che gli abitanti di talune regioni della immensa e tragica Asia fossero una specie di cani, i quali – egli ne fu certo – si esprimevano a latrati e avevano un aspetto quasi ferino?

Nel Medioevo, insomma, i barbari seminarono sempre una grande paura. Ma se ciò fu vero per gli attacchi e le Völkerwanderungen dei primi secoli, molto di più lo divenne per le invasioni della seconda ondata, quelle svoltesi fra il VII-VIII e il XV secolo, quasi a ridosso dell’età moderna.

La differenza fra le prime e le seconde invasioni si trovò infatti in un elemento: delle prime in sostanza e degli eventi drammatici e violenti che le contrassegnarono – e ve ne furono non pochi – si seppe di meno, esse vennero poco propagandate e i contemporanei meno portati a viaggiare, a leggere le Cronache e a diffondere notizie, le conobbero – tranne rari casi di vicende destinate ad assumere portata epocale (vedi l’invasione visigota di Roma caput mundi nel 410 d.C.) –, in prevalenza solo se e quando ne furono direttamente investiti.

Invece negli ultimi secoli del primo millennio e nei primi del secondo aumentò la circolazione di uomini, idee e scritti, le notizie giunsero prima, soprattutto le cattive, che risultarono ingigantite e addirittura distorte. Così l’idea che le popolazioni barbariche potessero abbattersi su persone inermi e indifese onde sterminarle, fu terribile.

Le aggressioni arabo-saracene sulle sponde meridionali mediterranee, in Sicilia e sulle coste della nostra penisola, generarono un durevole terrore sin dallo sbarco dei Musulmani in Trinacria (827), dall’assalto a Roma allo scontro navale di Ostia, dalla battaglia di Terracina a quella di Bari, dalla scorreria contro Frassineto sulla Costa Azzurra alla battaglia del Garigliano (915); e tale terrore raddoppiò, allorché i Turchi molto più tardi investirono Otranto (1480-1481) e altre zone costiere.

Così per centinaia di anni nelle regioni centro-meridionali italiane l’esclamazione «mamma li Turchi» e nelle terre del Nord l’espressione «farsi prendere dai Turchi», presente quest’ultima addirittura fin nella prosa cinquecentesca del “novatore” Ruzante e nelle sue realistiche composizioni teatrali, nonché in altre opere umanistiche e barocche, valsero a condensare in una sola volta il significato di tanto luttuosi, talora inesplicabili eventi.

Le popolazioni occidentali poi ebbero quasi un religioso timore degli Ungheri, il cui nome storpiato e ripetuto malamente fu tramandato in Francia con il termine di ogre che in italiano risuonò come Orco, parola ancora adesso – si pensi all’Orco mangiacristiani delle favole – rimasta segno di uomo bestiale, violento e oltremodo crudele.

Non minor timore trasmisero invero i Normanni, detti pure i pagani del Nord, le cui incursioni, improvvisamente iniziate verso l’anno 800, fecero gravemente soffrire l’Occidente durante un secolo e mezzo e oltre; per cui ancora adesso (sebbene siamo consapevoli che i saccheggi, gli arrembaggi, le rapine dei Normanni, come ci ha insegnato Marc Bloch ne La società feudale, vanno visti nella loro giusta prospettiva e rappresentano poco più che un episodio, pur cruento, di una grande e avventurosa pagina umana) non v’è maniera migliore di rappresentare gli attacchi dei Gotar scandinavi sulle coste francesi, frisoniche e germaniche, se non quello di evocare il tremore di uomini e donne, nonché di monaci che lo trasmisero nelle loro Cronache, quando frugarono con gli occhi l’alto mare per scoprirvi le prue delle imbarcazioni nemiche nell’atto di accostarsi a terra.

A loro volta gli Slavi con la loro marcia di avvicinamento verso il Mediterraneo furono sinonimo di violenza e di lutti. Ed è certo che (sebbene una storiografia anche politicamente interessata abbia esagerato, a volte generalizzando sul troppo facile processo di slavizzazione della penisola balcanica, senza dubbio imbevuta di presenza slava al suo interno, ma più restia a perdere l’identità delle coste di sovente rimaste bizantine o veneziane, greche o latine) le grandi invasioni slave lasciarono una spaventosa eco e Sclavus o Sciavus – da cui in italiano l’etimo di schiavo, e in francese di esclave – divenne spesso per l’Occidente sinonimo di asservimento e di periglioso degrado.

Le gesta dei Tatari infine, quelle di Gengis Khan e, dopo, quelle del grande Tamerlano, pur se a lungo rimaste nascoste alle terre occidentali, destarono anch’esse, una volta conosciute, enorme, generico sgomento associato di frequente a quello più puntuale del cosiddetto “pericolo giallo”.

Di qui la forte convinzione che i barbari fossero tutti pericolosi e fortemente temibili, di qui pertanto la grande paura dei loro assalti perpetuata sino agli inizi dell’età moderna e il proposito di vincerla, maturato verso il cosiddetto Autunno del Medioevo, per dirla con Huizinga, con l’opportunità di assumere una più certa identità continentale, da contrapporre unitariamente a tanto vigorosa brutalità.

Fino a pochi anni fa gli studiosi di storia rappresentarono quasi unanimemente i secoli dal VII-VIII al X – quelli in cui comincia a snodarsi la nostra vicenda – come periodo di quasi totale regresso, di crudeli eventi, attribuiti a dispotici gruppi familiari e dinastici, come l’epoca in cui la civiltà occidentale toccò il suo livello più basso, mentre i fermenti che progressivamente condussero alla fine del mondo antico divennero più che in altri momenti presenti e non si scorsero neppur da lontano i “signa” che, per dirla con Giorgio Falco, potremmo denominare “albori” della nuova Europa.

In questi ultimi anni, tuttavia, si è tentato felicemente di recuperare anche i momenti in precedenza considerati quasi del tutto bui, mentre proprio nel periodo suddetto cominciarono a scorgersi i primi, incerti bagliori della rinascita religiosa, politico-sociale, economica e culturale che contraddistinsero l’inizio del nuovo millennio.

Indistintamente però i cultori di medievistica, coloro che non ravvisarono progressi in quell’età e coloro invece che, in qualche modo, ve ne scorsero una prima, sia pur labile traccia, hanno convenuto che quel lungo periodo fu per taluni aspetti uno dei più torbidi e dei più drammatici della nostra storia.

Infatti, tra la caduta dell’Imperoromanod’Occidente (476) e quella dell’Impero carolingio successiva alla deposizione di Carlo il Grosso (888), Francia, Germania, Italia che costituivano una parte preponderante dell’Occidente cristiano, giacquero in preda al caos, mentre andarono susseguendosi gli assalti e le ultime e più crudeli invasioni barbariche, quelle degli Arabi, dei Normanni, degli Ungheri e dall’Oriente divennero sempre più consistenti e il pericolo turco e quello mongolico si avvicinarono.



Con l’arrivo dei Longobardi in Italia si ebbe un’irreversibile frattura della penisola; tuttavia neppure la presenza longobarda unita a quella dei Goti, Visigoti e seguita da quella dei Franchi riuscì a stravolgere completamente la vita dei popoli che si affacciavano sul Mediterraneo e le popolazioni bizantine del Mar Nero, le siriane, le palestinesi e le africane, continuarono più o meno secondo modi consueti i loro traffici, mentre una serie di legami saldò la società nuova all’antica. Così la lingua e le monete, i pesi e le misure, le rotte commerciali restarono legati nel Mediterraneo a un sistema piuttosto unitario non dissimile da quello vigente durante i secoli dell’Imperoromano.

In particolare l’Impero d’Oriente, accettata bon gré mal gré la perdita di una considerevole porzione della penisola, passata ai Longobardi, dedicò alle terre rimastegli, l’Esarcato, il Ducatoromanoe le zone del Mezzogiorno peninsulare e insulare, un minimo di impegno finanziario ed economico, mentre si concentrò maggiormente nel contenimento del regno partico, già forte con Cosroe i e in seguito arricchito anche da un tributo pagatogli dagli imperiali, che intesero in tal modo assicurarsi il suo allontanamento da Antiochia (561).

Il successore di Giustiniano, Giustino II (565-578) continuò a organizzare spedizioni in Oriente, al pari di Tiberio II (578-582) e di Maurizio (582-602) il quale finalmente riuscì a battere Cosroe II (590-628) e a riconquistare l’Armenia. Eraclio (610-641) poi sconfisse definitivamente a Ninive il suddetto Cosroe, tolto di mezzo durante una congiura di palazzo (627).

Ma il perdurare delle guerre volte a indebolire i Parti e i Bizantini fece sì che gli uni e gli altri non si rendessero conto del profilarsi di un nuovo, possente pericolo destinato a modificare irreversibilmente la vita del Mediterraneo: gli Arabi. A proposito dei quali diremo però subito che è azzardato porli fra i barbari, dotati come furono di una religione, di una lingua, di una cultura raffinata nonché di un preciso piano di conquista. E tuttavia se per questi motivi il loro destino andrebbe separato da quello di altre popolazioni primitive e selvagge, va pur precisato che il loro impatto con gli occidentali e gli orientali cristiani e romanizzati fu traumatico e spesso violento e volto a produrre effetti sconvolgenti e situazioni involutive. Per questo, pur consapevoli di commettere una forzatura, li porremo accanto ai Normanni, agli Slavi, agli Ungheri, ai Turchi Selgiuchidi e ai Tatari.

Per tornare agli Arabi, continueremo allora a dire che da tempo la penisola araba, ponte fra l’Asia e l’Africa era restata, tranne che nelle zone costiere, distaccata dal processo evolutivo della civiltà. All’interno vi dominavano le zone desertiche e la società carovaniera, in prevalenza dedita alla pastorizia e al piccolo commercio, e vi si segnalavano due gruppi etnici, uno settentrionale essenzialmente nomade – i beduini – e uno meridionale sedentario e agricolo. `

È certo però che tal distinzione non può essere considerata un fatto irreversibile, giacché elementi di nomadismo si trovarono pure presso le genti del Sud e viceversa gruppi sedentari furono anche al Nord; ma senza dubbio l’Arabia del Sud, detta pure nel mondo classico Arabia felix, ebbe una sua particolare connotazione prevalentemente agricola, nonché uno sviluppo edilizio e urbanistico monumentale, i cui resti collocati fra il primo millennio avanti Cristo e i primi secoli dopo Cristo, negli ultimi centocinquant’anni sono stati progressivamente messi in luce dall’archeologia e dall’epigrafia segnatamente nello Yemen.

Le varie tribù dei beduini – per l’appunto uomini del deserto – abili e di pronto intuito, avevano creato una loro civiltà dedita alla guerra e alla preda, una società che aveva elaborato una lingua di grande ricchezza, in grado di tradurre quasi ogni sentimento e ogni aspetto della realtà con una pressoché illimitata varietà di espressioni.

I prodotti del suolo, i legni pregiati, gli aromi ivi prodotti pervennero al Mediterraneo per una duplice via: una di terra che dall’Arabia sudoccidentale, attraverso la Transgiordania e la Palestina, giungeva alla Siria; l’altra invece che risaliva il Golfo Persico e il corso dell’Eufrate, arrivando alla Siria dall’Est.

Fiorirono allora due regni, quello dei Nabatei con capitale Petra, volto a controllare una zona compresa tra il golfo di Aqaba e il Mar Morto, entrato a un certo punto in contatto con Roma che lo assorbì ai tempi di Traiano, nel 105 d.C., creando la cosiddetta provincia Arabia; l’altro fu il regno di Siria con capitale Palmira, a lungo destreggiatosi fra Roma e i Parti e a un certo punto divenuto quasi indipendente con re Odenato, poi caduto con la consorte Zenobia sotto il controlloromano, sino a che l’imperatore Aureliano nel 273 d.C. non distrusse i progetti politico-autonomistici della sovrana, occupando Palmira.

A prescindere dall’alterna situazione politica interna, la vita dei popoli arabici, soprattutto quando cominciò la crisi imperiale di Roma e andarono rarefacendosi i rapporti con la capitale e i suoi governanti, trascorse tradizionalmente, basandosi sull’attività delle sue numerose tribù beduiniche, dislocate lungo le vie carovaniere, unite da un sottile filo: la fede comune in una serie di divinità costituenti una sorta di primitivo politeismo talvolta di natura astrale come Allat, la divinità femminile del sole e al Uzza, corrispondente a Venere.

Manat fu la dea della morte e Wadd, il dio dell’amore. Il centro religioso fu la Mecca, ove sorgeva la Kaaba (l’edificio in cui era venerata, simbolo di una religione di tipo animistico, la pietra nera, un meteorite che si pretendeva disceso dal cielo per volontà dell’arcangelo Gabriele) presso la quale si recarono masse di pellegrini provenienti dai deserti interni e dalle città, la stessa Mecca e Atryb. Più che veri e propri sacerdoti all’assistenza religiosa presiedettero gruppi di stregoni e indovini, mentre ebbero importanza le consultazioni relative alla sorte dei singoli fedeli e i pellegrinaggi, fra i quali celebre fu quello alla Mecca interrotto da stazioni, riti e processioni.

Accanto a questa religione professata dalla maggioranza degli Arabi premaomettani, in quelle terre non fu del tutto estranea la tradizione delle grandi religioni monoteistiche mediterranee, la giudaica, praticata da talune tribù di beduini e la cristiana secondo le versioni monofisita e nestoriana, versioni che le due confessioni rivali avevano diffuso in Oriente, quasi sin dal periodo della predicazione apostolica.



Alla Mecca, da un apprezzato ma non ricco mercante, nacque Maometto, che vuol dire Il Lodato, attorno all’anno 570, data generalmente accolta dalla critica, anche tenendo conto che una tradizione molto antica fissa la nascita del profeta nell’“anno dell’elefante”.

Egli appartenne dunque a una famiglia di piccoli commercianti, sposò una ricca vedova, Khadija, di lui più avanti negli anni, ma che gli mise praticamente a disposizione le sue sostanze. Presto divenne cammelliere e nel suo lungo girovagare riuscì a comprendere a fondo lo spirito e le aspettative del suo popolo.

Alla meditazione dei viaggi compiuti in solitudine, ma pure a visioni e a rivelazioni, si dovettero l’elaborazione e le convinzioni che lo portarono a respingere il politeismo per animare una nuova religione, rigorosamente monoteistica, l’islamismo. E l’Islam fu il fatto originale, il fenomeno destinato a far coincidere almeno per oltre due secoli, fra il VII e il IX , arabismo e islamismo, il periodo in cui la fede coranica avanzò nell’Asia anteriore e nel bacino del Mediterraneo. Poi, quando quel prodigioso binomio s’infranse, l’arabismo restò sempre un fenomeno tutto musulmano e l’I- slam, per altre vie, continuò a diffondersi tra i popoli.

Verso il 610 Maometto ebbe, così disse, una diretta rivelazione di Dio per mezzo dell’arcangelo Gabriele e pertanto, dopo un periodo di pio ritiro sul monte Hirà, ritenne di dover annunciare il suo alto messaggio volto a rinnovare il popolo arabo e la sua fede, nell’attesa del prossimo giudizio con la retribuzione del bene e del male, con la lode di Dio creatore e delle meraviglie del creato e con la certezza della resurrezione dopo la morte.

Concludendo, in modo rigorosamente monoteistico egli si fece banditore della rivelazione avviata da Mosè e continuata da Gesù Cristo, considerato secondo l’Islam non il figlio di Dio ma solo uno dei più grandi profeti, inferiore solo a quegli che doveva considerarsi il più grande di tutti i seguaci di Allah: Maometto.

Allora il grande profeta cominciò a predicare contro gli idoli della Kaaba nel nome di Dio, Allah, di cui si proclamò il vero interprete autorizzato, entrando presto in contrasto con i sacerdoti della Mecca che avevano accumulato ricchezze e avevano fatto assegnamento sui loro vecchi culti e sulla Kaaba, per mantenere un alto flusso di pellegrini, quindi di affari.

Molti fedeli invero, a cominciare dalla cerchia dei suoi familiari, lo ascoltarono con interesse crescente, ma i primi seguaci di Maometto si trovarono segnatamente fra i più umili, fra i piccoli artigiani e commercianti, fra gli schiavi, mentre solo in un secondo momento si aggregarono a lui esponenti di quello che potremmo denominare ceto medio. Sempre contrari gli furono invece i membri della classe dirigente e gli aristocratici. Pertanto si accesero tensioni fra coloro che volevano abbracciare la nuova fede e i difensori della tradizione.

Nel 622, egli, a causa delle forti sommosse nate dalla sua predicazione, abbandonò la Mecca per trasferirsi a Yatrib, da allora chiamata Medina, ovvero la città del profeta. Dall’anno della fuga maomettana dalla Mecca – Egir – si cominciò allora per gli Arabi a datare la nuova era, detta appunto dell’Egira (622) destinata a segnare per il Profeta, l’Arabia e l’Islam, una vita e una storia del tutto nuove.

Infine nel gennaio del 630, dopo un periodo di cruente lotte svoltesi soprattutto fra i sostenitori dell’iniziatore della nuova religione e gli abitanti della Mecca, e dopo una serie di trattative, forte di un favore sempre crescente da cui fu accompagnato, il “veggente” rientrò nella sua città, La Mecca, da vero trionfatore e ivi, circondato dal favore popolare, guidò il primo pellegrinaggio musulmano. Si era a quel punto elaborata la religione che da lui prese il nome.

Sentendo appressarsi la morte, l’inviato di Allah intensificò la sua azione aggregatrice di consensi e uno degli ultimi suoi atti tramandatici fu la visita ai compagni morti nel cimitero medinese; poi si spense dopo breve malattia, sostenuto amorevolmente dalla sua seconda moglie, Aisha, l’8 giugno 632.



La religione maomettana fu fondata su Allah, identificato con il Dio giudaico di Abramo, sentito in una dimensione di grandezza terrificante e nello stesso tempo animato da una profonda bontà e da un’eccezionale saggezza, un Dio che si poteva pregare e di cui si poteva parlare, ma che non poteva essere rappresentato con nessuna figurazione umana che potesse sminuirne la portata. Dal che si deduce come l’islamismo abbia punti di connessione con l’ebraismo e con il cristianesimo e come esso, secondo le prime intenzioni almeno, non volle – come dissero invece i cristiani – lacerare la Chiesa universale da appena tre secoli uscita vincente dall’aspra lotta contro il paganesimo.

Testo sacro per eccellenza di Maometto, del quale fu anche l’unica fonte diretta della vita, cui fece subito seguito la biografia canonica detta Sira formatasi agli inizi del secondo secolo dell’Islam, divenne il Corano contenente prescrizioni di carattere morale, igieniche – per esempio il digiuno di un intero giorno per tutto un mese, il mese detto per l’appunto di Ramadam – nonché disposizioni di legge, allettanti descrizioni del paradiso, luogo di delizie e di richiami di carattere materiale che lo distinsero nettamente dalla concezione spirituale cristiana del “premio eterno”.

Il Corano, poi, regolò la vita familiare e la pubblica, limitò la poligamia, punì l’adulterio, spinse verso una completa dedizione a Dio, alla preghiera e all’aiuto dei poveri. Inoltre incoraggiò a partecipare al jihad, “guerra santa” contro gli infedeli, da convertire anche con la violenza, per introdurre il dominio dell’Islam, ossia della più completa volontà di Dio.

Il sentimento guerriero profondamente inculcato in ogni islamita fu poi trasformato in una sorta di sentimento nazionale, ma agli inizi costituì una vera e potente molla che garantì i più grandi successi ai portatori del “messaggio”.

Al musulmano vittima in guerra spettava il paradiso di Maometto, dove le Uri, leggiadre fanciulle, accoglievano l’eroe nei giardini di Allah, colmi di delizie. La religione musulmana fu tuttavia distinta dalla cristiana e dalla ebraica, in quanto creò una società priva di un’autonoma casta sacerdotale, in tutto sostituita dal potere militare, e in quanto dette vita a un credo in cui le questioni teologiche non furono sempre importanti, mentre trionfò una prepotente materialità in una concezione dalla spiritualità assai complessa e in qualche modo di segno giudaico-cristiano.

Alla Mecca, divenuta città santa, superate le lotte contro la casta sacerdotale dopo il ritorno trionfale del profeta, affermatasi la nuova religione, dal 630 in poi ebbe luogo annualmente il pellegrinaggio dei fedeli di Allah.

Ogni musulmano almeno una volta nella vita doveva recarsi alla Mecca per visitare i luoghi santi; animato da una vera, fanatica fede, doveva ripetere giornalmente e a lungo le sue preghiere accompagnate da riti e gesti particolari. Al fedele spettava inoltre l’applicazione di una serie di prescrizioni di ordine pratico, dettate dalla Sciaria, ovvero dalla legge tradizionale musulmana, volta a guidare ogni islamita nelle sue azioni giornaliere.



Altre importanti fonti islamiche furono il Maghazi o Libro delle spedizioni militari dovuto al Profeta al Waqidi (m. 822) e la Tabaqàt as-sahaba o Gran collezione biografica sui compagni di Maometto, di Ibn Saad (m. 844). Sulla scorta di queste testimonianze sappiamo che il capo della religione islamica morì senza aver designato chiaramente un suo successore.

Tre fazioni cercarono allora di far valere il verbo maomettano: i Compagni del profeta, gli Sciiti o legittimisti i quali volevano far trionfare un principio di successione dinastica, i Sunniti, o seguaci del Corano, denominato per l’appunto Sunna.

Primi successori del profeta furono i califfi Abu Bekr (633-634), suocero di Maometto, vicario e luogotenente dell’inviato da Dio e Omar (634- 644), eletti con il sostegno dei Compagni , i quali mirarono a far stabilire il principio secondo cui il califfato doveva restare in ambito maomettano.

Li seguirono poi Othman (644-656) e Ali (656-671), generi del profeta, scelti invece dagli Sciiti che costituirono il cosiddetto califfato formalmente elettivo, divenuto da allora una norma sancita dal diritto musulmano. Gli anni 644-671 furono importanti, in quanto consentirono l’espansione dell’Islam in Persia, nell’Iran sino a Persepoli.

Furono sottomesse poi in parte l’Armenia e in Africa settentrionale la Cirenaica, la Tripolitania e la Tunisia (Ifriqiya). Nel 649 fu raggiunta Cipro e nel 655 venne razziata per la prima volta parte della Sicilia.

Cominciò così lo smantellamento della preponderanza bizantina nel Mediterraneo sia orientale che occidentale. Si arabizzarono allora Damasco e Gerusalemme, Antiochia e Alessandria, mentre nacque il primo nucleo della futura Città del Cairo.

Seguì poi, influenzata direttamente dai Sunniti, l’elezione di Al Moavia (661-680), della famiglia degli Ommiadi per novant’anni destinata a sostenere il califfato e il nascente impero arabo; questi, nominato califfo in Gerusalemme da allora entrata definitivamente in orbita araba, con rapidità miracolosa fece conoscere all’islamismo una nuova, promettente fase di espansione che introdusse gli Arabi attraverso tutto il Mediterraneo, poi occupò l’intera penisola arabica fino al Golfo Persico, al mar di Aral e al fiume Indo, raggiungendo cioè i confini dell’Impero persiano e di quello bizantino, cui furono tolte interamente la Siria, la Palestina, l’Egitto, la Cirenaica e la Tripolitania (633-645).

Ai Persiani fu sottratta quindi la Mesopotamia sino all’Armenia (655). Nell’VIII secolo inoltre, la famiglia Ommiade riprese con slancio e successo la conquista dell’Asia Minore, giungendo (717-718) fino alle mura di Costantinopoli, durante gli anni del travagliato impero di Leone III l’Isaurico (717-741).

Irrefrenabile fu poi la conquista dell’area maghrebina, ovvero la zona nord-occidentale dell’Africa settentrionale e di Cartagine; quindi il condottiero Tarik attraversò dall’Africa lo stretto che la collegava con la penisola iberica, da allora chiamato stretto di Gibilterra (gebel el Tarik, “monte di Tarik”). Nel 711 la Spagna visigotica divenne araba e, passati i Pirenei, gli Islamiti giunsero a Narbona, a BordeauX e di lì sino alla Loira.

Nel 732, presso la piana di Poitiers, Carlo Martello, maestro di palazzo dei re Merovingi, sconfisse gli infedeli, ricacciandoli a sud della Garonna. Così quella progressiva avanzata a tenaglia, volta a inserirsi durevolmente nell’Oriente e nell’Occidente europeo con un’irruenza sconosciuta alle precedenti invasioni dei primi secoli dell’era cristiana venne bloccata ma, nonostante ciò, al tramonto della dinastia degli Ommiadi, si costituì un potente Impero islamico governato dagli Abbasidi, giunti al potere con la rivoluzione del 750 e rimasti con continuità dinastica a regnare sul califfato sino al 1258, con capitale nella splendida Baghdad, sul Tigri e con gli importanti centri politico-culturali e socio-economici di Bassora e di Kufa.

In meno di un secolo si formò pertanto uno stato esteso dall’Indo all’A- tlantico, dal Caucaso al deserto del Sahara, una potenza territoriale il cui significato nella storia dell’Oriente e dell’Occidente fu senza pari e che praticamente non trovò di fronte a sé quasi mai forti competitori.

I superstiti Ommiadi, fuggiti in Spagna, dettero vita a un comitato indipendente con capitale a Cordova. In seguito andarono al potere i discendenti della figlia di Maometto, Fatima, che posero la capitale a Il Cairo.

Tuttavia, nonostante la divisione dinastico-politica ammantata talvolta da motivi fideistici, l’unità religiosa e culturale rafforzò negli Arabi uno straordinario spirito di corpo, che consentì loro di raggiungere insperati successi. Certo però l’unità politica dell’era degli Ommiadi finì per rimanere compromessa e con gli Abbasidi accanto agli Arabi trionfarono gli allogeni islamizzati, Iranici, Turchi, Curdi, Aramei in zona orientale, Berberi e Spagnoli in Occidente.

Ma su tutti la fede musulmana agì da collante e il suo grande potere adesivo, poi incarnato nel corso dei secoli e fino ai nostri tempi con una sorta di cieco fideismo, conobbe la sua origine in Arabia ed ebbe come suo potente mezzo di diffusione la lingua araba. La rivelazione maomettana poi, sin dall’inizio e sempre più con l’andar del tempo, dello sviluppo dell’arabo si servì per diffondere la sua cultura, sintesi di genuini elementi islamici amalgamati e armonicamente fusi con altri di differente provenienza.



Il modello della nuova amministrazione fu quasi sempre offerto ai conquistatori arabi dallo statoromano-bizantino e anche dal sistema economico persiano. Da quest’ultimo ad esempio nacque il famoso Diwan, da cui l’attuale dogana.

A guidare lo stato era il califfo, la cui figura subì con il tempo una profonda evoluzione. All’inizio infatti egli era un capo di carattere religioso che, al massimo, coordinava i rapporti fra le varie tribù.

In seguito invece, allorché il califfato divenne ereditario, fu suo compito dividere le terre, creare una classe di proprietari, maomettani convinti, che costituirono il nerbo primario della società araba, una sorta di protetti esentati dal pagamento delle imposte, ma tenuti a proteggere politicamente in modo fanatico l’azione dei governanti.

I popoli soggetti invece furono obbligati al pagamento dei tributi e venne loro proibito di portare le armi e di avere incarichi di carattere politico e amministrativo. Essi furono denominati Dhimmi, godettero di un’autonomia limitata e la loro unica ma non indifferente libertà fu quella di poter conservare la loro fede religiosa originaria.

A questi due ceti se ne aggiunse poi un terzo, quello dei Mawali, ossia dei popoli non arabi ma convertiti all’islamismo, i quali avrebbero dovuto godere degli stessi privilegi dei musulmani. Invece anche di loro si diffidò e furono per lo più relegati al ruolo di clientes delle tribù dominanti.

Una certa tolleranza religiosa, di cui proprio ora si è fatto cenno, poi fece sì che le popolazioni occupate mantenessero la propria autonomia e, almeno in parte, le proprie convinzioni in fatto di culto, cosa che aumentò il già alto potenziale islamico di vittoria.



L’iniziativa culturale e imprenditoriale assicurò, in seguito a tante e così estese occupazioni, la progressiva arabizzazione dell’amministrazione pubblica, avviata dal califfo Ommiade Abd el Malik (685-705).

L’arabo divenne la lingua ufficiale dei paesi occupati, si coniarono allora le monete d’oro, dinars o denari, e d’argento, dirhams o dracme in sostituzione di quelle bizantine. L’unificazione di un territorio così ampio favorì poi la crescita e l’abbellimento delle città ottomane.

Per secoli l’architettura moresca conservò un’impronta originale, maturata dalle esigenze connaturate alle condizioni di vita del deserto e degli altri paesi, ove gli Arabi ebbero a insediarsi.

Legato a quest’architettura fu l’uso degli spazi, del verde lussureggiante, di piante e fiori riuniti in ampi giardini, delle fontane zampillanti, destinate a portare frescura e a rendere l’ambiente più temperato.

La prima, più felice esperienza urbanistica islamita fu quella perpetuatasi in Damasco quando diventò capitale degli Ommiadi, e di lì trapiantata nelle città spagnole, Granada, Siviglia, Cordova.

Gli scambi fra Oriente e Occidente si fecero inoltre più frequenti e l’islamismo introdusse forme di lusso e di civiltà raffinata in un Occidente, in cui tali valori si erano sensibilmente affievoliti.

Nuovi prodotti – il cotone – nuove piante – l’arancio, il mandarino, l’albicocco, l’asparago, il carciofo, lo zafferano – vennero introdotti in commercio; il cuoio lavorato nel Marocco, il vetro, i metalli, i tessuti, l’avorio, il legno e l’oreficeria raggiunsero una tecnica di lavorazione per allora insuperabile presso la cristianità occidentale. Dobbiamo ancora ricordare le fabbriche d’armi conosciute per la lavorazione dell’acciaio a Damasco e soprattutto a Toledo. Assai vendute furono altresì le stoffe leggere che dal centro di Mossul presero il nome di mussola, ancora oggi in voga, e quelle pesanti e sontuose quali i damaschi, dal nome stesso della città ove furono lavorati ed esportati in tutto il mondo allora conosciuto.

Peraltro, nel campo della scienza e del pensiero, gli Arabi venuti in contatto con la cultura ellenistico-bizantina, funsero da tramite verso l’Occidente. Le opere di Tolomeo, Euclide, Galeno, Ippocrate e Aristotele, nuovamente tradotte e studiate da Avicenna e Averroè furono, mediante l’elaborazione araba, riscoperte per la terra cristiana che ne aveva quasi perduto la memoria. Notevoli incrementi si ebbero ancora in campo astronomico, matematico, chimico, medico e chirurgico.

La conquista da parte araba delle coste mediterranee, dall’Asia Minore alla Spagna, con il dominio dei mari – una conquista progressivamente realizzata senza soste da eserciti spinti dalla fede a soggiogare quasi a rullo compressore, seminando panico e fughe in quanti si trovarono all’improvviso vittime di aggressioni inconcepibili e non annunciate e in tutti quelli che si frapponevano al loro successo (per cui sebbene eccessiva non si può ritenere del tutto infondata la tarda, violenta reazione dei crociati) –, pur fortemente contrastata, almeno agli inizi, da Bisanzio, segnò la crisi dei precedenti equilibri economici e commerciali, destinati sino da allora a caratterizzare i rapporti fra Impero bizantino e regniromano-barbarici.

Pertanto, persero progressivamente importanza economico-politica le città della Francia meridionale e della Spagna in precedenza commercialmente forti, mentre altre, nuove, cominciarono ad affacciarsi prima timidamente e poi con sempre maggior peso come Amalfi e Venezia.

Ma ciò non bastò, ad esempio, a serbare in buono stato la penisola italiana che – a parte la spartizione generatasi allorché Longobardi e Bizantini se l’erano divisa – dall’unità del Mediterraneo aveva tratto pure durante i secoli del tardo antico una sorta di rendita di posizione, spendibile anche nei periodi di crisi maggiore.

In proposito ricordiamo che papa Gregorio Magno, tra la fine del VI e l’inizio del VII secolo, continuò a mantenere rapporti con popoli occidentali e orientali, dall’Inghilterra alla Spagna, dall’Africa a Costantinopoli. Con l’affermazione araba invece, la nostra penisola sembrò relegata in una specie di periferia, in un mondo il cui centro si era spostato più a nord, in particolare tra la Loira e il Reno, mentre i Longobardi si mostrarono incapaci di assumere un rapporto fertile con i pontefici romani, i quali furono convinti della necessità di scavalcare quell’ostacolo frapposto allo sviluppo della Chiesa e vollero, per assicurarsi il successo, far perno sull’alleanza con i Franchi.

Venne così colpita anche Roma che ebbe a salvarsi tuttavia per l’autorità del successore di Pietro e della Chiesa universale che dall’Urbe seguitò, nonostante la crisi, a parlare a gran parte dell’Occidente e dell’Oriente.

Perciò, mentre la cristianità cominciava a malapena a liberarsi dalle conseguenze delle invasioni barbariche della prima ondata, dai Visigoti agli Ostrogoti, dai Vandali ai Longobardi, l’islamismo dette forza e unità non soltanto al mondo orientale, ma influì anche sull’Occidente dal punto di vista economico, culturale e scientifico, contribuendo a dar vita a una società nuova e originale, più vicina ai nostri interessi e al nostro modo di sentire e di essere, e trasformando il Mediterraneo, a lungo mantenutosi lagoromano, in un grande mare più libero e aperto in certo modo a tutti e però in maggior misura appannaggio dei musulmani.



Nell’827 gli Arabi dell’emirato di Kairewan – Tunisini – profittando della ribellione anticostantinopolitana del capo bizantino messinese Eufemio, dopo le sporadiche razzie del VII-VIII secolo, sbarcarono in forze sul suolo siciliano, ove si stanziarono in seguito a lunghi decenni di guerra, culminati nell’877-878 con la resa di Siracusa, capoluogo bizantino, divenuta per breve periodo – attorno al 663 – capitale imperiale dopo il trasferimento da Costantinopoli, voluto da Costante II (641-668).

Le varie fasi dell’occupazione si susseguirono con la presa di Palermo donde, dall’831, si iniziò il più che bisecolare dominio islamita sull’isola, poi affermatosi con l’occupazione di Mazara e di Castrogiovanni, quindi con la conquista di Malta nell’870 e nel 902 con la finale caduta di Taormina.

Dopo di che i Saraceni continuarono i loro assalti alle coste italiane, francesi, bizantine, a volte uccidendo cittadini inermi, talora limitandosi a rapire giovani e giovanette, tratti schiavi presso i serragli dei califfi e dei sultani, talaltra incendiando e distruggendo quanto si trovava sulla loro strada oppure, più di rado, stanziandosi, oltre che nelle principali isole del Mediterraneo, in varie colonie e per esempio in quella posta alle foci del Garigliano, situata fra l’agro formiano, Minturno e Napoli; poi in un altro caso si fermarono sulla costa meridionale francese, nei pressi di Frassineto, e ivi disposero i loro uomini spintisi di lì sino a taluni passi alpini della Svizzera.

Ovunque insomma questi novelli “barbari” giungessero, arrecarono, specialmente a Creta, a Cipro, in Sardegna e in Corsica, a Bari, a Taranto, saccheggi e distruzioni, incendi e lutti, trafugando oro, argento e oggetti preziosi spesso andati dispersi nelle peripezie del trasporto o finiti in fondo al mare in seguito alle tempeste o ai naufragi.

Tale situazione perdurò fino a che nel Centro-Sud non si organizzò una controffensiva capeggiata dapapa Giovanni X, dal re d’Italia Berengario i e dai principi di Capua, Salerno e Benevento, i quali nel 915 riuscirono a scacciare dal Garigliano i pericolosi infedeli.

Ma se inequivocabile deve ritenersi il successo della campagna militare del 915, volta a cacciare i Saraceni dalle foci del Garigliano, ove si erano annidati, a poco più di cento chilometri da Roma, ossia dalla città del papa, non si possono certo trascurare le iniziative pisano-genovesi destinate a bloccare la presenza musulmana nel Tirreno.

A Genova e a Pisa spettò infatti il compito che, allo stesso tempo – lo vedremo più avanti – fu affidato a Venezia nell’Adriatico in funzione antislava. Ma il peso incombente sulle città tirreniche fu assai più gravoso di quello caduto sul Veneto, in quanto Genova e Pisa, al pari di Amalfi, Gaeta, Napoli, ebbero maggiori difficoltà di contatto con Costantinopoli.

Si sa infatti, che le ultime apparizioni consistenti della flotta bizantina nel Tirreno furono del 935, poi del 956 e infine del 963. In seguito quel mare fu quasi interamente abbandonato all’incerto controllo delle città costiere italiane, più deboli, all’inizio almeno quelle del Sud, più autonome e forti quelle situate sulla costa ligure e toscana.

Proprio le prime reazioni delle città marinare tirreniche partirono infatti dalle basi marittime pisano-genovesi, voltesi nel 1005, nel 1015 e nel 1016, contro gli ultimi tentativi arabi di estendere nel Tirreno quell’espansione venuta meno dopo la suddetta battaglia del Garigliano del 915.

La significativa spedizione pisano-genovese del 1015-1016 contro l’emiro Mogahid – ricordato nelle cronache latine come Il Mughetto – il quale, una volta conquistate le Baleari, aveva invaso pure la Spagna meridionale e la Sardegna, fu la prima vigorosa attestazione di un nuovo orientamento e della nascita di un nuovo equilibrio marittimo.

Nell’ambito delle odiose scorrerie arabe dobbiamo a questo punto ricordare più compiutamente quelle ripetutamente dirette contro la zona di Frassineto in Provenza. Qui infatti fu situato una specie di posto di importante osservazione, collocato sulla cima dei monti Maures a guardia di tutta la regione.

Proprio a Frassineto, come si è detto, tra il IX e il X secolo si annidarono i Saraceni che, per più di un centinaio di anni, di lì esercitarono le loro pericolose azioni di guerra, volte a seminare terrore e morte in tutta quella ubertosa zona. Durante uno dei consueti assalti poi, fu in quel luogo che venne catturato dagli infedeli san Maiolo, abate di Cluny (21 luglio 983), il quale si era recato presso il famoso monastero di Sant’Onorato fondato da un primo gruppo di eremiti del V secolo, sulla più grande delle isole di Lérins al largo di Cannes.

In particolare tale abbazia però, divenuta con l’andar del tempo un centro di cultura oltre che di profonda spiritualità cristiana, fu distrutta dai Saraceni durante un attacco condotto contro i valorosi monaci nel 732, quasi nello stesso periodo in cui gli infedeli vennero bloccati a Poitiers da Carlo Martello. Dopo di che la fondazione rimase priva di monaci e di attività, poi ripresa in seguito alla sua unione con Cluny. E appunto in seguito a tale collegamento l’autorevole abate cluniacense si era recato in quella località, ove fu catturato, per portare ai benedettini il conforto della sua presenza e della sua esperienza.

Dopo questo evento clamoroso ebbe però luogo un più fortunato tentativo di riscossa cristiana cui parteciparono Guglielmo i, marchese di Provenza, aiutato dal fratello Roboldo nonché dal marchese torinese, Arduino. Allora i pericolosi Saraceni vennero anche di lì cacciati e il loro covo fu distrutto. Forse la storiografia degli inizi del XX secolo ha gonfiato il significato episodico degli scontri tra città marinare e infedeli, scontri che certo fecero pensare più a motivi di orgoglio municipale pisano e genovese o di patriottismo monastico lerinese che a slanci di ampia portata politica. Tuttavia tali imprese, pur se ridimensionate, assunsero un importante significato, in quanto apparvero destinate a troncare più o meno definitivamente le ultime ramificazioni dell’espansione musulmana in Occidente e dettero prove ricche di ammaestramenti.

Ma, sebbene gravi per le loro immediate conseguenze, l’“avventura” siciliana e i saccheggi esercitati sulle coste della penisola italiana e in Provenza, anche se significativi per l’impeto di riscossa dovuto alle comunità locali, restano episodi tutto sommato secondari nella storia delle invasioni arabe in Occidente. Non essendo qui possibile seguire dettagliatamente le intricate vicende delle conquiste islamiche continentali del IX-X secolo, ci limiteremo almeno a menzionare le più significative e anzitutto quella relativa a Andalus, ossia alla parte centromeridionale della Spagna e del Portogallo, una provincia allora molto più ampia dell’attuale Andalusia.

Il Nord della penisola iberica, rimasto in mano ai Visigoti, costituì invece il regno delle Asturie. Formatasi nel 755-756 quale emirato indipendente da Baghdad, l’Andalusia, dopo una quarantina di anni di incursioni, poi di battaglie nel cui corso gli indigeni e i Visigoti dettero filo da torcere agli invasori che li oppressero crudelmente, divenne un califfato resosi indipendente circa due secoli dopo, nel 956, la cui politica nei riguardi dei cristiani e degli ebrei, dopo gli eccessi dei primi tempi, fu improntata a qualche tolleranza. La capitale, Cordova, divenne una delle città più importanti e più belle del continente, la cui prosperità raggiunse livelli notevoli. Le sue biblioteche e i suoi codici divennero allora oggetto di studio da parte degli Arabi che trasferirono poi nel nostro continente i risultati delle loro ricerche. Così la penisola iberica assunse una posizione di prezioso tramite tra l’Oriente arabo e l’Occidente cristiano.

L’espansione araba nella penisola iberica continuò in seguito per tutto il X secolo secondo la tattica già ricordata, volta a non concedere tregua alle popolazioni invase, sino a che nel 997 non fu sottratta ai cristiani anche Santiago de Compostela, luogo noto per il santuario e per i numerosi pellegrinaggi organizzativi sin dall’età tardoantica e altomedievale.

Campione nella lotta condotta contro gli spagnoli fu Abd-al-Rahman, detto “il falco dei Quraish” il quale, a uno a uno, sconfisse tutti i competitori occidentali e persino Carlo Magno, chiamato in aiuto oltre i Pirenei da una coalizione di ribelli antiberberi (avvenne allora, nel 778, l’oscuro episodio di Roncisvalle, nel cui corso i cristiani baschi attaccarono la retroguardia carolingia guidata da Rolando).

Del pari importante fu la contemporanea vicenda politico-religiosa della terra egiziana conquistata anch’essa dalla dinastia dei Fatimidi i quali, sostituitisi agli Aghlabiti nell’emirato di Ifriqiya, estesero il loro predominio all’intero Maghreb e alla Sicilia, impossessandosi in particolare dell’Egitto retto come califfato autonomo (969).

In Africa quindi si determinò il trionfo dello Sciismo sugli Abbasidi, ai quali i califfi Fatimidi non riconobbero la qualifica di capi spirituali.

Anche in Egitto, cristiani ed ebrei godettero, dopo i turbini della cruenta invasione, di una certa autonomia e contribuirono non poco con i Saraceni a rafforzare la ricchezza del paese, una ricchezza simbolizzata dalla città de Il Cairo, fondata nel 969 e divenuta fin dall’inizio dell’XI secolo il più ragguardevole centro del Mediterraneo orientale.



Le progressive conquiste arabe in Europa e soprattutto in Africa e in Asia ridussero sensibilmente il peso politico dell’Impero bizantino e diminuirono l’estensione dei suoi territori, privati di molte terre africane e medioorientali e quindi limitati essenzialmente al mar Egeo.

Tuttavia una certa ripresa dell’espansione imperiale si ebbe sotto la dinastia macedone (867-1057), allorché i confini nei Balcani furono portati sino al Danubio, vennero riconquistati il Libano e la Palestina, l’isola di Creta, Aleppo e la Siria e si evangelizzarono le popolazioni slave.

Nel 943-944romanoi Lecapeno riconquistò l’importante centro di Edessa, oggi nel Kurdistan turco, i cui abitanti furono presto riportati al cristianesimo. L’Impero tornò in tal modo ad essere una potenza competitiva dal punto di vista territoriale e politico e anche per questo fronteggiò le minacce slave.

Ma una pericolosa disgregazione colpì tuttavia di nuovo Bisanzio, allorché in pieno XI secolo balzarono sulla scena politica i Turchi Selgiuchidi, un popolo rozzo e crudele di razza mongolide, proveniente dall’Est, convertitosi di recente all’islamismo. Questi ultimi, accompagnati dai Turchi Peceneghi di origine nordica, si sostituirono progressivamente agli Arabi nel califfato di Baghdad, senza distruggerli, ma aggiungendo irruenza e nuovo vigore al vecchio ceppo islamico.

Pertanto i Turchi, forti di un esercito numeroso, galvanizzato e pronto alla lotta, batterono di slancio e senza appello l’esercito bizantino a Manzikert, una città armena, facendo prigioniero (26 agosto 1071) l’imperatoreromano IV Diogene (1068-1071).

Quando, a cattura avvenuta, il califfo Alp Arslan fu avvertito che l’imperatore era prigioniero, stentò a credere allo straordinario evento e chiese conferma della identità del condottiero catturato. Subito dopo averla ottenuta, quegli ordinò cheromanoiv fosse condotto alla sua presenza. Il sovrano comparve con una corda al collo e con le mani e i piedi incatenati. Arslan, mostrando la sua primitiva crudeltà invero barbarica, dapprima colpì duramente il sovrano al quale poi si rivolse, per domandargli qual sorte si aspettasse dopo l’imprigionamento.romanorispose che il destino lo aveva posto nelle mani dei Selgiuchidi e che Arslan avrebbe potuto fare di lui quel che voleva. Quest’ultimo chiese ancora cosaromanoavrebbe fatto se si fosse a sua volta trovato ad avere nelle mani un califfo curdo e il bizantino asserì che, se si fosse trovato ad essere il vincitore in quella vicenda, avrebbe riservato allo sconfitto un trattamento terribile. Arslan allora, per mettere alla prova l’imperatore costantinopolitano, di punto in bianco chiese: «Tu cosa pensi che farò di te?».

«Tre cose ti sono possibili», risposeromano: «se sei veramente un re lasciami la vita, se sei un mercante vendimela, se sei un beccaio uccidimi».

Arslan scelse di essere un mercante e chiese un riscatto di dieci milioni di dinari, poi ridotti a un milione e mezzo, una cifra invero astronomica che attesta l’esosità dei nuovi barbari.

L’imperatore accettò le dure condizioni e, recuperata a caro prezzo la libertà, durante il mesto ritorno a Costantinopoli seppe che Bisanzio, temendo un suo incauto cedimento, aveva proclamato la perdita di ogni suo diritto al trono. All’arrivo l’imperatore fu quindi arrestato e accecato e il trattato con Arslan dichiarato nullo.

Cessarono così gli effetti immediati di una irrimediabile sconfitta tradottasi in un orribile delitto, ma non per questo vennero meno le conseguenze della vittoria selgiuchide.

Dopo l’annessione dell’Armenia, i Turco-Arabi presto si impadronirono di Cesarea, cosicché anche la Siria e la Palestina negli anni Settanta dello stesso secolo XI caddero nelle mani dei nuovi prepotenti dominatori, e da allora l’accesso degli occidentali ai luoghi santi palestinesi e della Galilea si fece molto più difficile e divenne questa pertanto, fra le altre, una delle cause che affrettarono le successive imprese offensive dei crociati.



In seguito a questi avvenimenti una nuova dinastia si insediò sul trono bizantino, ossia quella dei Comneni. Alessio I Comneno (1081-1118), un vero generale e un abile diplomatico, riuscì a raggiungere un primo accordo con gli invasori, concedendo ai Selgiuchidi, considerati a livello di federati, i terreni che essi avevano in precedenza conquistato conservando per sé almeno teoricamente i poteri sulle province perdute.

Manuele Comneno poi (1143-1180), profittando della rivalità allora in atto fra i potentati Selgiuchidi, cercò di restaurare il predominio costantinopolitano sull’Asia Minore, ma fu ancora una volta sconfitto e si salvò miracolosamente con la fuga.

Più tardi Alessio II Comneno (1180-1183) e Teodoro Lascaris (1204- 1222), il fondatore dell’Impero greco di Nicea, riuscirono in qualche modo a ristabilire una supremazia cristiana, ma in realtà la rovina di Bisanzio, in seguito all’inserimento della spina turca nel fianco dell’Impero, fu procrastinata ma mai più scongiurata.

Mentre i Bizantini tentarono di riscuotersi dall’impetuosa avanzata arabo-turca, la cristianità occidentale fu parimenti impegnata contro gli infedeli con una serie di imprese volte a mostrare come con l’XI secolo si abbia una vera rinascita dell’Occidente europeo, quella rinascita – come si disse – conseguente alla mutata concezione che nel secondo millennio all’ideale della fuga dal mondo sostituì quello della conquista cristiana del mondo, una conquista attestante il continuo progresso e il successo di quanti si impegnarono a realizzare i valori della riscossa cristiana.

Nella lotta contro i Musulmani anzitutto rifulse la Spagna, già in prima linea durante l’età carolingia e postcarolingia, allorché piccoli e deboli Stati cristiani, accerchiati dall’emirato, poi dal califfato di Cordova (929), si erano battuti contro gli infedeli, sostenuti dall’immensa potenza araba.

Ma se Carlo Magno aveva tentato invano di uscire dai confini della sua Marca hispanica, e se nel X secolo la riscossa rimase sempre difficile per la penisola iberica, con l’XI secolo la situazione subì sensibili cambiamenti.

Ferdinando I il Grande di Castiglia (1035-1065), riorganizzò il suo stato mentre il figlio Alfonso VI (1072-1109), prendendo spunto dai contrasti interni fra gli Arabi, attaccò e conquistò Toledo, per farne la sua capitale (1085).

Fu durante il suo regno poi che si distinse Rodrigo Diaz, detto il Cid Campeador, vassallo di Alfonso VI,figura epica del Medioevo spagnolo. Il Cid, condottiero spregiudicato e spesso crudele ma di grande valore e dotato di eccezionale spirito di avventura, conquistò Valencia e le terre di sua pertinenza. Le sue prodezze furono successivamente cantate nel poema Cantar de meu Cid in cui la Castiglia volle celebrare il primo esponente dell’epopea nazionale spagnola.

Più lenta ma non meno vincente si mostrò inoltre l’iniziativa di Pietro i d’Aragona (1094-1104) che nel 1098 conquistò agli Arabi, Barbastro e Huesca; poco dopo, nel 1118, suo fratello l’aragonese Alfonso i (1104-1134), detenne l’importante posizione di Saragozza.

Poi, in seguito a un matrimonio, Ramiro II detto il Monaco (1134-1137) si impadronì della contea di Barcellona, conseguendo così l’unificazione di una parte della penisola iberica che trovò nel Mediterraneo il centro della sua attività marinara e commerciale.

Mentre nella suddetta terra si affrontarono importanti problemi, nel Mediterraneo cominciarono a fervere le iniziative contro gli infedeli a opera delle città marinare italiane. Ma il particolarismo fu una condizione così generalizzata che la difficile azione di reconquista venne condotta dalle suddette città anche per parti divise, probabilmente l’una all’insaputa dell’altra.



Se gli Arabi costituirono un pericolo soprattutto per le terre mediterranee e del Sud, grande timore seminarono fra l’VIII e il X secolo, nel Settentrione del nostro continente, i Normanni o “uomini del nord” da Norrwegr (rotta del nord) e Norrmandr (colui che segue questa rotta) – così, oltre che Vichinghi, e Variaghi svedesi o anche Rus, essi vennero generalmente denominati da quanti abitarono al di qua dell’Elba e dalle genti franco-renane – comparsi minacciosamente nel mondo cristiano, per l’appunto a partire dall’VIII secolo. Prevalentemente originari della Scandinavia, questi annoveravano al loro interno popolazioni di lingua germanica, stanziate a nord dello Jutland e use a conservare usanze rozze e primitive.

Fra loro si distinsero i Danesi nella Scania, nelle isole e più avanti nella stessa penisola dello Jutland.

Vi furono poi i Gotar stanziati nelle terre svedesi, nonché gli Svedesi veri e propri insediatisi attorno al lago Malar e vari gruppi di Norvegesi. Il loro culto era pagano e non raramente essi offrivano vittime umane al dio Odino; spesso poi apparivano insofferenti di ogni autorità politica e militare. Ciò non toglie che essi avessero acquisito una quasi perfetta conoscenza dei mari e della navigazione.

A questo proposito si deve subito precisare che d’istinto queste popolazioni non furono amanti del mare e preferirono la terraferma. Per loro infatti, come per i Saraceni, la via marittima rappresentò in prevalenza un’occasione, per raggiungere nuove terre più ricche e aperte alle loro “attente” e stabili aggressioni. Infatti, sulle loro navi snelle e appuntite, fabbricate apposta per fendere più agevolmente i flutti e i ghiacci dei fiordi, essi percorsero ed esplorarono Mediterraneo e Atlantico, giungendo senza sapere dove fossero pervenuti sino in Asia e in Africa e fino alle coste dell’America settentrionale.

In tempi recenti, soprattutto in Norvegia, si sono trovati taluni esempi di loro imbarcazioni spesso usate come bare per celebrare i riti funebri dei loro capi militari.

Le imbarcazioni vichinghe erano pensate e strutturate soprattutto per spostamenti rapidi e di non grande entità all’interno dei fiordi scandinavi e tuttavia esse servirono piuttosto bene anche a viaggi verso luoghi e coste lontane: noto l’esempio dell’imbarcazione detta di Gokstad di foggia tipicamente nordica, con cui nel XX secolo si è compiuto felicemente l’esperimento di traversare l’intero oceano Atlantico.

I Normanni ebbero poi anche navi più lunghe, persino di venti metri, interamente in legno, proporzionate con grande perizia per la navigazione a vela e a remi, ove potevano stiparsi sino a una cinquantina di uomini, le quali raggiunsero la notevole velocità di una decina di nodi e che, oltre che in alto mare, si rivelarono utilissime, allorché “i pagani del Nord” si avventurarono negli estuari o quando risalirono i fiumi, sfruttando le maree.

A proposito di questi ultimi va subito detto che i barbari del Nord ebbero una sorta di istinto dei fiumi – così lo definì perspicuamente Marc Bloch – divenuti per loro del tutto familiari, nonostante la complessità delle correnti, delle tortuosità nonché della rete degli affluenti.

Le barche normanne assunsero infatti presto confidenza con la Schelda, seguita sino a Cambrai, con la Yonne, percorsa sino a Sens, l’Eure sino a Chartres, la Loira sino a Fleury, molto prima di Orléans. Nella grande isola inglese, seguendo il corso dell’Ouse, essi giunsero sino a York mentre il Tamigi li guidò a Reading.

Le navi erano sovente stipate di uomini e merci ma non sovraccariche; così per non gravarle di peso eccessivo, una parte di uomini le seguivano da terra oppure si servivano di canotti più agili, soprattutto quando si trovavano in acque poco profonde o presso le coste. In egual modo si aggirarono gli ostacoli, tentando trasbordi per via di terra, allorché le sponde dei fiumi – ciò successe a Parigi, quattro volte raggiunta, lo si sa bene, da questi gruppi barbarici – come la Senna furono disseminate di catene poste fra una costa e l’altra, nel tentativo di impedire al nemico di giungere nel centro cittadino.

In egual modo i mercanti del Nord si comportavano nelle zone continentali orientali e nelle pianure russe allorché, lasciate in posti sicuri le imbarcazioni più grandi, si servivano di piccoli battelli per trasportare le merci e con questi, seguendo i corsi d’acqua degli affluenti, si spostavano da un grande fiume all’altro, percorrendo con rapidità gli ampi spazi delle terre slave.

Quel che questi uomini del mare non temettero mai, furono però i percorsi per via di terra. Essi infatti, giunti sulle coste, abbandonavano le imbarcazioni, facevano bottino, ingaggiavano battaglia, incendiavano e uccidevano per salvare la loro vita e stanziarsi in modo stabile.

Nell’870 infatti essi attraversarono l’ampia foresta di Orléans, seguendo le orme dei carri dei monaci dell’abbazia di Fleury che li avevano preceduti, fuggendo dalla loro residenza situata sulle rive della Loira.

Non di rado gli invasori si servirono anche di cavalli di cui, sia in Francia che nella grande isola inglese, essi fecero vistose razzie per spostarsi da un punto all’altro, mentre andarono anche abituandosi alla guerra di posizione ragion per cui, quando fu necessario, costruirono trincee e si servirono di fortificazioni abbandonate dalle popolazioni fuggiasche.

Le rapine e le razzie si rivelarono vantaggiose. Infatti i monarchi a salvaguardia delle loro popolazioni nonché i monaci rinchiusi nelle ricche abbazie, ebbero un tal terrore degli invasori che presto cominciarono a stabilire con essi contatti intesi a comprare la salvezza loro e delle loro città a prezzo di moneta.

In tal modo si comportarono Carlo il Calvo nell’845 nella Francia occidentale e Lotario II di Lorena nell’864. Non fu da meno Carlo il Grosso nell’882. Presso gli anglosassoni lo stesso esempio fu seguito dal re di Mercia nell’862 e da quello del Wessex una decina di anni più tardi.

Ma il rimedio, in qualche caso utile, fu alla lunga peggiore del male. I Normanni infatti quando ebbero la certezza di trovarsi di fronte a comunità ricche e pronte a dare il loro oro, subito lo presero ma poi lungi dall’andarsene, una volta stabilito il non edificante rapporto di rapina, lo intensificarono trasformando i saccheggi in più stabili stanziamenti.

Fu questo il caso di Etelredo II lo Sconsigliato (978-1013), così definito dagli Inglesi che non gli perdonarono mai la sua leggerezza; questi infatti nell’intento di respingere gli invasori nel cosiddetto Danelow concesse loro un vistoso riscatto in oro corrisposto dalle popolazioni con la tassa detta il Danegeld – ovvero l’oro pagato per liberarsi dei Danesi –; ma gli aggressori, riscossa la taglia, lungi dall’andarsene, intensificarono gli assedi e le battaglie, terminando con lo stanziarsi definitivamente in Inghilterra e con il fondarvi la dominazione danese.

Si è detto che le popolazioni furono terrorizzate dai Normanni, ma come non esserlo quando la loro ferocia rasentava la follia? Così avvenne infatti nel 1012 allorché i Danesi in Canterbury, penetrati nell’abbazia, fatto bottino e saziati i loro brutali appetiti d’ogni genere di cui rimasero vittima anche i monaci, uccisero persino l’arcivescovo, dapprincipio imprigionato ma tenuto in salvo, onde chiedergli un congruo riscatto e poi, prima di andarsene, lapidato allorché gli lanciarono contro le ossa degli animali sacrificati in occasione di un pantagruelico banchetto, al cui termine i convitati furono presi da una vera orgia sanguinaria!

Per ricostruire la penosa sorte di quanti entrarono forzatamente in contatto con i Vichinghi, ci soccorre anche una celebre saga nordica, in cui si racconta che un islandese che aveva partecipato alla campagna d’armi contro l’Occidente venne soprannominato “l’uomo dei fanciulli”, onde stabilire la diversità che lo contraddistinse dai suoi compagni, abituati a infilzare i piccoli l’uno dopo l’altro sulla punta della propria lancia, mentre questi – bontà sua! – si rifiutò di praticare un uso così brutale.



Dopo le prime modeste razzie il raggio d’azione vichingo si ampliò e le navi dei nordici solcarono l’Atlantico, avventurandosi sino alla Landnàma dell’Islanda, alle Faroer, poi alle Ebridi e a Man divenute dalla metà del Duecento un principato autonomo scandinavo, alle Shetland e alle Orcadi, congiunte al regno di Norvegia dopo il X secolo e passate alla Scozia alla fine del Medioevo (1468), all’Irlanda sino a Dublino, Cork e Limerick, alla Groenlandia che essi scoprirono senza sapere ove fossero giunti, e infine alla Russia.

Poi, privi di ogni timore per le ampie distanze, si spinsero persino verso il Sud: nell’844 li troviamo nella Spagna occidentale, fra l’859-860 raggiunsero le Baleari, il basso Rodano e Pisa.

In particolare furono i Norvegesi a stanziarsi in Islanda, ove Erik il Rosso (984) pose le prime colonie. Il figlio di Erik – Leif Eriksson – verso la fine del X secolo giunse, come accennavamo, in America, non lontano da Terranova, nella famosa Vinland o terra dei vigneti.

Senza difficoltà poi i Normanni assunsero il predominio dei traffici marittimi dianzi nelle mani degli Ebrei e dei Frisoni, spingendosi anche in Russia, a Novgorod e a Kiev.

Qua e là, nel corso delle loro spedizioni per mare e per terra, saccheggiarono porti e città, uccidendo e conquistandosi la fama di crudeli pirati: tale è appunto il significato originario del nome di “Vichinghi”.

Durante le loro scorrerie essi non risparmiarono neppure l’Italia, di cui assaltarono talune coste settentrionali tirreniche; in particolare fu assediata e saccheggiata la città di Luni in quanto scambiata con un centro più importante, forse per la stessa Roma.

Risalendo quindi il corso dei fiumi europei dalle foci, dal Tamigi, alla Schelda, al Reno e alla Senna, essi si insinuarono all’interno della Germania, dei Paesi Bassi e per via di terra raggiunsero il cuore della Francia, cingendo d’assedio città e abbazie messe a ferro e a fuoco da schiere di feroci armati, ivi giunti solo con l’intenzione di predare.

Ma la marcia d’avvicinamento verso le terre franche fu lunga: attorno all’850 si ebbe forse il primo tentativo di costituirvi un principato di tipo scandinavo. Poco più tardi un gruppo di Normanni si fermò piuttosto a lungo presso Nantes, stipulando un discreto accordo con il conte di Bretagna.

A volte poi, nel corso del secolo X, i re franchi assunsero al loro servizio dei capobanda normanni.

Ma al di là di questi eventi sporadici lo sforzo dei Vichinghi dal IX secolo in poi fu diretto verso il cuore della Francia, la Senna e la Loira. Nel 911 essi giunsero sin sotto le mura di Chartres. Assai più celebri rimasero però i quattro assedi normanni contro Parigi.

Noto più di ogni altro quello dell’885 durante il quale i cittadini, nonostante le sanguinose rovine dell’invasione, non abbandonarono la città, incoraggiati dalla significativa presenza del conte Eude. Grandeggiò poi in questo drammatico scontro la figura del vescovo cittadino Goslin, il quale giorno per giorno continuò a sostenere i suoi fedeli stremati dalle privazioni e dall’assedio, benedicendoli sino a che, logorato anch’egli dalle privazioni e colpito da una freccia, non venne a morte.

Anche il capo degli assalitori, Sigfrido, è largamente ricordato dalle fonti che parlano della crudeltà dei Normanni, una crudeltà tuttavia non disgiunta da coraggio e da spirito di iniziativa.

L’unico a uscire malconcio da questa vicenda sarà invece l’imperatore Carlo il Grosso il quale, tutto sommato, non mosse un dito per difendere Parigi e si limitò a seguire le vicende del sanguinoso assedio dalla collina di Montmartre per poi, alla fine, siglare con gli assalitori crudeli una pace, da Voltaire nel famoso Saggio sui costumi, ritenuta poco meno che vergognosa.

Per questo, allorché i barbari invasori lasciarono Parigi alla volta di Sens e della fertile Borgogna, ove si prepararono a intessere nuovi intrighi e a organizzare nuovi assedi, Carlo il Grosso partì per Magonza ove riunì il parlamento che gli tolse il trono di cui si era mostrato così indegno.

A chiamare tuttavia i Normanni presso di sé in modo più chiaro e coordinato fu Carlo il Semplice (893-923), il quale legò alla monarchia direttamente i rudi soldati nordici con l’omaggio vassallatico di terre in cambio delle quali essi, nel caso la monarchia ne avesse avuto bisogno, avrebbero dovuto garantire al sovrano un appoggio militare.

Quando re Carlo fece questa proposta a Rollone, questi usciva da una sconfitta patita sotto le mura di Chartres e quindi dovette ritenere non disonorevole né errato entrare in rapporti politico-militari con il sovrano, viste le difficoltà di aver ragione dei Franchi, contrapponendosi loro troppo drasticamente.

La battaglia di Chartres aveva avuto luogo il 20 luglio del 911 e poco dopo venne siglato l’accordo. Rollone e i suoi ricevettero il battesimo e assunsero il potere grosso modo sulla diocesi di Rouen e in parte su quella di Evreux. Ma i Normanni non si contentarono di governare territori così ristretti, tanto che nel 933 il figlio e successore di Rollone ottenne anche il dominio delle diocesi di Avranches e di Coutances, sino a che in breve l’intera Normandia neustriana non finì nelle sue mani.

Da allora in poi sembrò non dovessero avere mai fine le scorrerie dei nordici in territori finitimi, per esempio sulla Loira e nella Borgogna. Ma ancor più significative furono le campagne militari condotte sulle coste della Manica.

Così fra il 966 e il 970 una banda normanna si diresse verso le coste spagnole e conquistò Santiago de Compostela, il celebre santuario che ebbe la triste sorte di essere saccheggiato oltre che dai Saraceni dai rozzi Vichinghi. Verso il 1018 poi un’altra banda di predoni si accostò al Poitou.

Nei primi anni dell’XI secolo furono predati il porto di Tiel, sul Waal e fu minacciata Utrecht, più volte colpita e saccheggiata nel secolo precedente sino al punto che nel X secolo il vescovo non ebbe più modo di risiedervi stabilmente.

Oltre a Parigi dunque, molte altre città costiere e fluviali furono raggiunte dalle temibili imbarcazioni dette snekar, vennero date alle fiamme e distrutte insieme con chiese e monasteri. Monaci e cittadini furono uccisi e intere zone rimasero spopolate per la fuga delle popolazioni.

Ma tutto ciò accadde in particolare sino a quando i Normanni non si stanziarono sul corso inferiore della Senna, per formare un vero e proprio stato di cui già abbiamo fatto cenno.

Infatti, allorché stabilmente nacque il ducato normanno esso, dopo le iniziali avversità, finì per introdurre nuova prosperità e vita in un’importante regione fino ad allora prevalentemente abbandonata, ove si fusero e si affiancarono sotto il predominio danese i vari gruppi preesistenti celtici, brettoni e franchi con la loro vigorosa barbarie, destinata a introdurre una provvidenziale linfa nello sclerotizzato corpo occidentale.

A proposito dei Danesi si deve altresì dire che decisiva fu la loro penetrazione e fusione con i gruppi autoctoni e che dal IX secolo proprio essi avviarono la programmata campagna di conquiste del territorio situato fra la Bassa Senna – Rouen – e la contea di Parigi.



Sin dal IX secolo i Normanni cercarono di raggiungere il suolo inglese, ma Alfredo il Grande (871-899), fra l’878 e l’883, mettendo in pratica le sue doti di stratega, vanificò l’iniziativa danese, bloccando il corso del Tamigi. I nemici imbottigliati, visto il pericolo, deposero così le armi e con l’896 terminò la guerra con una decisiva vittoria anglosassone.

Prima dell’occupazione danese Londra era una città della Mercia e Alfredo la fece governare dal conte Etelredo. Ma da allora in avanti, ingrandita di monumenti, di strade e di opere d’arte, essa assunse in qualche modo caratteristica se non di capitale, di città già importante del regno.

Alla morte di Alfredo si ripropose poi il problema della scomoda ma ineliminabile presenza danese nell’isola. Poi Edoardo il Vecchio regnò dall’898 fino al 924, riattando le fortificazioni e guadagnandosi l’appellativo di “invincibile”.

I suoi successori Etelstano e i fratellastri Edmondo ed Edred furono capaci anch’essi di tenere in scacco il Danelow ossia il distretto del Nord di pertinenza danese.

A sua volta Edgardo il Pacifico (959-975) riuscì a mantenere inalterata la linea del Wessex. Tuttavia la calma e l’arrendevolezza dei Danesi erano solo apparenti. In realtà i normanno-danesi continuarono a penetrare in modo sotterraneo nella grande isola del Nord, impossessandosi fra l’altro della potente leva ecclesiastica.

Nel 978, salì quindi al trono Etelredo detto “lo Sconsigliato”, del quale dianzi riferimmo, che ebbe la leggerezza di cercare con gli invasori un accordo basato sulla donazione di un forte tributo di oro, considerato arra di pace, ma divenuto presto veicolo di nuove guerre (991).

Infatti, i Vichinghi presero i soldi e promisero la pace con l’animo di non mantenere e quasi subito tornarono alla carica. Questa volta a porsi come mediatore, ma con scarso successo, fupapa Giovanni XVI (992).

Nel 994 Olav di Norvegia e Sven di Danimarca attaccarono ancora congiuntamente l’isola maggiore, entrando nell’Essex, nel Kent e inoltre nel Surrey e nello Hampshire.

Etelredo ebbe la debolezza di offrire nuovamente una somma di denaro. Pagata la nuova taglia, lo Sconsigliato e Olav si incontrarono ad Andover in cerca di un accordo irraggiungibile. Olav promise ancora di andarsene e per concludere la pace, poiché era già battezzato, fu gratificato della cresima dal vescovo di Winchester (995).

Dal 995 al 998 seguì pertanto un periodo di relativa tranquillità, ma negli ultimi anni del secolo ripresero gli assalti durati fino al 1002, quando Etelredo sborsò altre 24 mila sterline d’oro. Nel 1005 sopravvenne un nuovo attacco e un quarto pagamento di 36 mila sterline.

Tra il 1010-1011 si giunse infine all’esazione di un davvero enorme, quinto contributo di 48 mila sterline; dopo di che fu assalita la stessa Canterbury, senza alcun rispetto per la sua carica fu preso prigioniero l’arcivescovo di Winchester e venne definitivamente attaccata la Mercia. Nel 1013 l’Inghilterra, economicamente e militarmente stremata, si sottomise al barbaro invasore; nel 1014 – ultimo atto della tragedia – fu deposto Etelredo – invero “Sconsigliato” – e prese la corona il danese Sven.



Nel 1016 la corona toccò al figlio di Sven, Cnud il Grande, da noi più conosciuto col nome di Canuto, il quale oltre che re di Danimarca ebbe il regno di Norvegia e d’Inghilterra.

La Danimarca – è più che noto – era in quel tempo in grande espansione, i suoi possedimenti giungevano molto più all’interno della Germania centrale di quelli dell’attuale regno danese e verso Oriente si spingevano sulla costa, fino a Danzica e alla Vistola.

Allorché Sven divenne re d’Inghilterra, Cnud era con lui e mediante i rinforzi pervenutigli per mano paterna riuscì ad assumere nel 1016 il controllo del vecchio regno anglosassone.

Divenuto poi sovrano inglese, questi non si contentò di entrare in rapporti più stretti con la nobiltà locale, ma volle sposare la moglie del monarca defunto, Emma di Normandia.

Inoltre, seguendo un antico uso barbarico, nel 1017 lo stesso Cnud suddivise il regno in quattro contee, tenendone una sola per sé, e con pari criterio autonomistico spartì le cariche ecclesiastiche tra personaggi di provenienza inglese. Evidentemente egli si fidava del sistema da lui creato, fatto apposta per frazionare il potere onde rendere tutti forti ma senza sperequazioni e garantire il controllo di ognuno sugli altri.

Nel 1021 il sovrano, forte della corona inglese destinata a consolidare il suo prestigio, si recò in Danimarca ove fu riconosciuto re, lasciando l’Inghilterra a Godwin.

Nel marzo 1022 dette poi inizio a una spedizione militare nel Baltico verso le foci della Vistola, obbligando non poche tribù slave a riconoscere il suo dominio. Così la fascia baltica dalla Danimarca alla Polonia entrò a far parte del suo regno. Infine qualche anno dopo, quando Corrado II il Salico (1024-1039) si servì del suo aiuto contro i Polacchi, concesse a Cnud buona parte dello Schleswig meridionale e l’Eider che divennero entrambi il confine stabile della Danimarca meridionale (1025).

In quegli stessi anni Cnud si volse verso la Norvegia già soggetta ai Danesi, ove montava un notevole malcontento contro Olav, il quale intendeva diffondervi forzatamente il cristianesimo, cogliendo da ciò il pretesto per allargare ulteriormente il suo potere.

Olav si unì al re di Svezia, Arund Jacob e ambedue i monarchi affrontarono la flotta danese alla foce del fiume Helge, sconfiggendola. Cnud mollò momentaneamente la presa e, per creare un diversivo, si pose al seguito dell’imperatore Corrado II il Salico, con il quale venne a Roma nel 1027, ove si accordò conpapa Giovanni XIX (1024-1033) per sferrare un decisivo attacco contro Norvegia e Svezia.

Con intrighi e abbondante denaro e con la copertura di Roma, Cnud riuscì a porre in scacco Olav, il quale da un’attiva opposizione interna fu costretto a lasciare il trono scegliendo l’esilio; così nel 1028 Canuto fu riconosciuto re di Norvegia e, al colmo del potere, tornò in Inghilterra ove si dedicò, ma senza successo, alla creazione di un unico vescovato per Inghilterra, Danimarca e Norvegia.

Comunque, pur senza il raggiungimento di questa grande e poco realizzabile riforma di struttura, il cristianesimo dalla maggiore isola del Nord si spostò allora trionfalmente in Danimarca e in Norvegia.

Alla morte di Cnud (1035) il potere politico conseguito dai Danesi aveva del meraviglioso, ma le conquiste attuate erano effimere e in pochi anni tramontarono. Allora per mancanza di eredi e di personaggi sufficientemente rappresentativi la corona passò dai Danesi (1042) al figlio di re Etelredo II e di Emma di Normandia, Edoardo il Confessore (1042-1066).

Con Edoardo così tornò al trono la vecchia casata dei re del Wessex, ma invece di ridare vigore alla dinastia anglosassone, il sovrano consumò lunghi anni in contese interne con il conte Godwin del Wessex e praticamente abbandonò al suo destino anche la moglie che, tornata in Normandia, cominciò a tramare per assicurare la successione al trono del pronipote, Guglielmo di Normandia.



Nel 1053 tuttavia Edoardo concesse numerosi feudi ai baroni normanni e questo suo atto risvegliò un’ondata di risentimento verso il sovrano e i Vichinghi. Per di più Harald Hardrada, re di Norvegia, ricominciò ad avanzare pretese sui possedimenti inglesi. Si rese pertanto opportuno il rientro di Godwin e della sua famiglia sul suolo britannico.

Ma Godwin accettò di ritornare solo ad alcune condizioni: in primo luogo la regina Emma avrebbe dovuto essere reintegrata a corte nella sua posizione tradizionale e in secondo luogo avrebbero dovuto essere posti fuori legge i nobili franco-normanni giunti di recente sull’isola.

Comunque a interrompere i dissidi sopraggiunse la morte di Godwin, verificatasi nello stesso 1053 e poiché anche suo figlio maggiore Sweyn morì nell’aprile dello stesso anno, il Wessex con le altre terre del regno passò ad Harold, nipote di Godwin.

In questo modo l’Inghilterra riebbe una conduzione politica relativamente più ordinata mentre re Edoardo, vecchio e senza eredi, si estraniò progressivamente dalla vita del regno, per dedicarsi quasi a tempo pieno alle pratiche devote nonché a quelle relative alla costruzione della celebre abbazia di Westminster che più gli stette a cuore, mentre si preparava la successione definitiva di Harold.

Sant’Edoardo, poiché tale diventò, fu una figura singolare e controversa, senza dubbio la meno indicata a restituire vigore al trono anglosassone ormai languente e privo di avvenire. Il “Confessore” peraltro fu definito “un paradosso”, destinato a subire le conseguenze della politica del padre da lui seguito in Normandia. In pratica, si deve riconoscere che come sovrano fu uno straniero in patria, anche perché per venticinque anni egli rimase lontano dalla sua terra.

Ciò spiega perché quando fu re, per poco adatto che fosse a regnare, si avvalse di amici non inglesi con il risultato che l’elemento nazionale, da Godwin ad Harold, gli si schierò sempre contro.

Non comprendendo d’altra parte quale linea gli convenisse tenere, quel monarca si attirò in prevalenza odi e inimicizie: particolarmente forti ad esempio furono quelle nate in seguito al troppo ampio potere concesso al suo “favorito” Roberto di Jumièges, divenuto dapprima vescovo di Londra e quindi arcivescovo di Canterbury.

Insomma, pur senza giungere alle celebri conclusioni di Chesterton che lo considerò come un anarcoide, uno stolto privo di senso comune e, sotto un’apparente spinta tutta spirituale, un disinteressato, sembra giusto definire questo sant’uomo come un personaggio enigmatico, destinato a perdere del tutto la monarchia anglosassone e la nobile tradizione che le fu connessa dal tempo di Alfredo il Grande.

Durante il breve e travagliato regno di soli nove mesi, il successore Harold, una volta salito al trono, sposò Ealdgyth, sorella dei potenti conti Edwin e Morcar, onde poter contare sul loro appoggio. In effetti l’esercito di costoro sconfisse il pretendente al trono Tostig, subdolo e prepotente fratellastro di Harold, spesso pronto al tradimento.

Ma nel frattempo Harald Hardrada di Norvegia, accompagnato dal ribelle Tostig e con l’aiuto di rinforzi provenienti dalla Scozia, approdò sull’Humber con trecento navi che si mossero verso York; ma l’esercito nemico ivi giunto si scontrò con i soldati guidati da Edwin e Morcar i quali, dopo una violenta battaglia a Fulford (20 settembre 1066), si diressero verso Stamford Bridge.

Re Harold si trovò allora di fronte a un grave dilemma: se non si fosse mosso avrebbe potuto contrastare un annunciato, prossimo sbarco sulle coste inglesi del Sud, di Normanni francesi guidati da Guglielmo di Normandia, ma avrebbe perso le regioni del Nord che si sarebbero poste sotto l’usbergo di Tostig e dei Norvegesi; se invece si fosse portato verso Stamford Bridge, avrebbe battuto Harald Hardrada e Tostig, ma probabilmente si sarebbe trovato in preda alle forze normanno-francesi.

Egli decise però di muoversi contro Hardrada e Tostig. Così cinque giorni dopo la battaglia di Fulford, re Harold giunse con il suo esercito a Stamford Bridge e il 25 settembre 1066 ottenne una grande vittoria sui nemici e sia Tostig che Hardrada furono passati per le armi.

Tuttavia, due giorni dopo la vittoria di Stamford, i venti cambiarono e la flotta già pronta di Guglielmo di Normandia si pose in viaggio; il 28 settembre le imbarcazioni normanne entrarono nella baia di Pevensey e i soldati poterono sbarcare tranquillamente sulla spiaggia incustodita.

La notizia del felice sbarco dei Normanni francesi raggiunse il re inglese solo il primo ottobre. Egli allora rimise insieme l’esercito ormai decimato e cominciò la marcia delle duecento miglia che separano York da Hastings.

Il 13 ottobre Harold raggiunse Hastings. Guglielmo, venuto a conoscenza del suo arrivo, si preparò a muoverglisi contro all’alba, sorprendendo le truppe di Harold verso le nove del mattino. L’esercito inglese era forte di circa 7000 uomini non mercenari, di cui solo mille erano militari di carriera.

Inoltre, questi ultimi combattevano a piedi. Guglielmo invece aveva 7000 uomini di cui 2000 cavalieri e un gran numero di arcieri scelti. Al calar della sera, dopo quasi dodici ore di battaglia, i primi poterono considerarsi battuti e il loro re Harold cadde ucciso.

Guglielmo vincitore rimase al sud sino a novembre, mentre all’inizio di dicembre marciò su Southwork. Alla metà dello stesso mese egli arrivò poi a Wallingford; il giorno di Natale giunse a Londra ove fu solennemente incoronato nell’abbazia di Westminster.

A Guglielmo occorsero ancora cinque anni per completare la conquista inglese. All’inizio del 1068 egli si recò all’Ovest dell’isola, ove soffocò una forte ribellione capeggiata da Waltheof, conte di Northumberland, il quale con l’aiuto di un esercito danese occupò York e massacrò la guarnigione normanna ivi stanziata. La risposta di Guglielmo fu massiccia e andò sotto il nome di “distruzione del Nord”, un’azione repressiva con cui in modo violento e reiterato egli devastò l’intera area fra i fiumi Ouse e Tyne.

L’ultima ribellione contro Guglielmo, da allora denominato “il Conquistatore”, fu l’insurrezione capeggiata da Herward, nell’isola di Ely. Poi la grande Inghilterra divenne normanna.

Giustamente dunque gli storici inglesi hanno sempre sottolineato l’importanza dell’anno 1066 e della battaglia di Hastings, con cui si concluse la lunga, secolare marcia di avvicinamento dei Normanni alle terre continentali e alla più consistente isola del Nord, una marcia che vide trasformarsi questi ultimi da rozzi e selvaggi mercenari, volti a distruggere patrimoni, a invadere terre con metodi barbarici e a sacrificare inutilmente vite umane, in un popolo destinato a introdurre presso le genti e gli stati nella cui storia si inserì, ampie trasformazioni di carattere tecnico, amministrativo, economico e politico.

Con l’avvento della dominazione normanna infatti l’Inghilterra assunse nuove consuetudini, leggi e caratteristiche anche linguistiche, oltre che economico-giuridiche, amministrative e più generalmente programmatorie, atte a conferirle il carattere particolare che ancora oggi le viene largamente riconosciuto.



Mentre in Inghilterra Guglielmo conquistava e rafforzava il trono inglese, gruppi di guerrieri normanni dettero luogo a una nuova, importante pagina della storia della loro prodigiosa espansione, ossia cominciarono a costituire una vera e propria dominazione politica nel centro del Mediterraneo, in Italia meridionale.

I due eventi praticamente contemporanei furono tuttavia differenti: mentre l’occupazione dell’Inghilterra fu conseguenza di uno sbarco effettuato con un regolare corpo di spedizione, l’arrivo dei Normanni in Italia meridionale ebbe tempi e soprattutto metodi diversi.

Esso infatti nacque dall’ingresso reiterato di gruppi di cavalieri, i quali con perizia e abilità, ma senza un preciso progetto politico riuscirono a saldarsi a una realtà dominata dal più acceso particolarismo e priva di centro unitario.

Ma veniamo ai fatti: invano si è tentato di spiegare e di spiegarsi coerentemente i precedenti che spinsero i Normanni a giungere e poi a stanziarsi nel Mezzogiorno d’Italia. Basterà pertanto ricordare che essi vi pervennero da Occidente, dalle terre franco-normanne, da quelle inglesi o direttamente dalle scandinave, forse seguendo le strade percorse dai pellegrini, forse servendosi delle loro navi, le stesse che li portarono sino alle Baleari o a Pisa.

Certo però, essi non ebbero piani precisi di conquista e di stanziamento e furono spinti dal loro indomito spirito di avventura e di conquista. Giunti nel Sud della penisola, forse con il proposito di spostarsi verso Oriente, urtarono poi contro un coacervo di dominazioni e di popoli, dai Bizantini ai Longobardi e ai Musulmani e con le popolazioni autoctone dettero luogo a un paziente lavoro di sgretolamento e di ricomposizione politica ed economico-sociale.

Era presente allora nel Mezzogiorno d’Italia una pluralità di soggetti politici, a volte deboli e sempre in lotta fra loro: i principati longobardi di Benevento, Salerno e Capua, i ducati di Gaeta, Napoli, Sorrento e Amalfi, in certo modo dipendenti da Costantinopoli che dominava ancora Puglia, Lucania e Calabria. La Sicilia invece era in mano agli Arabi.

Un primo tentativo di aggregazione si dovette a Pandolfo Capo di Ferro, principe di Capua, il quale unificò i tre stati longobardi di Salerno, Benevento e Capua. Pandolfo con l’aiuto di Ottone i ottenne l’unione di Spoleto e Camerino al nuovo, promettente ma fragile stato che infatti non sopravvisse alla morte di Pandolfo (981).

Salerno e Benevento riconquistarono allora la loro autonomia, ma la volontà di unione era forte e a riprendere la politica della fusione fu Salerno con il duca Guaimario IV (1018-1052). Fu allora che sul progetto unionista del Mezzogiorno si inserirono i primi gruppi di rozzi cavalieri normanni. Dapprincipio emerse la figura di Rainolfo Drengot, postosi contro la dinastia capuana (1028) per ricevere la contea di Aversa (1030); poi fu la volta di Riccardo Querrel, anch’egli mossosi contro Capua, il centro dell’ormai debole compagine longobarda meridionale, da lui conquistata nel 1062.

I Normanni inoltre parteciparono con violenza a vari moti di rivolta antibizantina, a cominciare da quella barese promossa da Melo di Bari (1016), e mentre si determinarono i loro primi successi e le iniziali conquiste, si profilò immediato lo scontro con il papa, il quale si inserì nella situazione di trasformazione e di prevalenza antibizantina allora formatasi e assunse la difesa dei beneventani.

Benevento così dal 1051 si pose sotto la protezione pontificia, rimanendo, anche con il mutare della situazione politica e delle dominazioni normanno-sveve, angioine, aragonesi, francesi, spagnole e borboniche, formalmente legata a siffatta, inconsueta scelta di carattere ecclesiasticofeudale, mantenutasi fino al 1860, ovvero fino all’unità d’Italia.

Fra i Normanni in lotta contro i Bizantini di Puglia, e poi subito levatisi contro il pontificatoromano, emerse la famiglia degli Altavilla. I fratelli Guglielmo Braccio di Ferro, Unfredo e Drogone, ma soprattutto Roberto il Guiscardo – o meglio l’Astuto – e Ruggero, gli ultimi dei dodici fratelli Altavilla venuti in Italia, incarnarono però, nonostante la loro natura primitiva, la volontà di lotta e di unificazione delle genti meridionali.

La minaccia normanna cominciò pertanto a farsi concreta e il primo che ne prese atto con evidenza fu papa Leone IX (1048-1054), il quale si fece promotore di una coalizione antinormanna che affrontò gli Altavilla a Civitate sul Fortore, in Puglia, nel 1053. Le forze accanto al papa erano senza dubbio superiori, ma i Normanni ebbero dalla loro l’indomito coraggio e la freschezza del loro intento sicuramente antibizantino.

Fatto sta che Leone IX fu battuto e fatto prigioniero, ma sebbene in cattività per quasi un anno, ritenne necessario per la Chiesa e per lo sviluppo della politica riformatrice utilizzare politicamente la ormai prorompente e vigorosa forza normanna.

Così il pontefice Niccolò II (1058-1061), liberato dal forzato isolamento, perfezionò in Melfi nel 1059 un’intesaromano-normanna siglata con un preciso patto, in cui rifulsero il genio politico del papa e quello di Roberto il Guiscardo.

Il primo infatti sanzionò la vittoria dei Normanni, cui concesse i territori da loro già occupati; il secondo, in cambio dell’intesa papale destinata ad offrire ai Normanni stessi un sicuro ingresso nel Mezzogiorno d’Italia che essi altrimenti con difficoltà avrebbero riunito nelle loro mani, assicurò appoggio militare alla Chiesa, proclamandosi vassallo del pontefice.

In tal modo Roberto giurò fedeltà alla Chiesa di Roma, ottenendo anche il titolo di duca di Puglia, Calabria e Sicilia, terre ancora da sottomettere con le armi e da sottrarre ai Saraceni.

Il papato con l’accordo di Melfi conseguì un grande risultato politico: l’unificazione in prospettiva di tutto il Mezzogiorno raccolto sotto la sua sovranità spirituale, di quel Mezzogiorno che da secoli era stato motivo di preoccupazione e di disordini per la Chiesa di Roma che l’aveva visto preda ambita dei Bizantini ortodossi e dei Saraceni musulmani.

Forte della conquistata autorità politica, Roberto il Guiscardo intensificò le sue imprese militari: nel 1060 celebrò la presa di Reggio Calabria; nel 1061 il fratello Ruggero cominciò la conquista della Sicilia che i due fratelli si sarebbero divisa in parti eguali; nel 1073 venne occupata Amalfi, nel 1076 il principato di Salerno.

Con l’occasione Roberto ripudiò la moglie normanna e sposò la principessa salernitana Sighelgaita, onde suggellare in un unico avvenire i due popoli: il normanno e il longobardo.

Ma le mire degli Altavilla non si arrestarono all’Italia; infatti, un loro esercito sbarcò a Durazzo per imporsi ad Alessio Comneno il quale, per contenere l’irruenza normanna, chiese e ottenne l’appoggio dei Veneziani.

Venezia lo concesse e in cambio ricevette una famosa già menzionata bolla d’oro in cui le vennero riconosciuti numerosi privilegi commerciali e fu ritenuta non più suddita ma alleata di Bisanzio. Di qui cominciò pertanto (1082) a manifestarsi pienamente quella libertas veneziana difesa secolarmente dai dogi sino al trattato di Campoformio del 1797.

Durante gli ultimi decenni del secolo i Normanni incontrarono notevoli difficoltà per mantenere le conquiste e difendersi dall’Impero germanico oltre che dai Bizantini. Ma papa Gregorio VII chiese l’aiuto del Guiscardo, per liberare Roma da Enrico IV e questo evento dimostrò ormai come la presenza normanna nel Sud d’Italia e nel Mediterraneo non potesse considerarsi episodica, ma costituisse un fatto politico, da cui sarebbe stato impossibile prescindere.

Ruggero Borsa, figlio di Roberto, scomparso nel 1085, e poi Boemondo, persistettero nelle loro imprese destreggiandosi fra papato e Impero, mentre il conte Ruggero sino al 1091 continuò con prudenza e sicurezza l’occupazione della Sicilia, soprattutto tenendo conto che la conquista dell’isola non avrebbe significato l’espulsione completa dei Saraceni.

Così, con la duttilità propria dei Normanni, Ruggero effettuò nella grande isola mediterranea il miracolo in precedenza compiuto da altri Normanni, allorché seppero insediarsi in Francia e poi nella vicina Inghilterra.

Nacque pertanto in Sicilia un tipo di governo che potremmo definire al di sopra delle singole nazioni, al cui sviluppo economico, politico e culturale concorsero genti di origini e tradizioni diverse, Normanni, Arabi e Bizantini, fusi e armonizzati in una forma di civiltà composita, differente da ogni altra, araba nell’organizzazione, normanna per l’aspetto militare, bizantina a volte per lingua e cultura; questi tre elementi si fusero in una realtà pluralista che si affermò prepotentemente e che poté definirsi quasi interamente siciliana.

Fu dunque un vero e solido stato quello affidato a Ruggero II , figlio di Ruggero i, nell’anno 1101 e che il nuovo esponente della casata degli Altavilla seppe far progredire in modo mirabile, sino a che nel 1130 non ottenne da Anacleto II – per mantenerla sino al 1154, – la corona del nuovo regno meridionale.

Si affermò dunque nell’Italia meridionale fra il X e il XII secolo un vero e profondo rinnovamento al cui rafforzamento e alla cui coesione i Normanni, pur originariamente poco civilizzati e pronti a conquiste violente, entrati in rotta di collisione con la Chiesa romana e il pontefice nonché con i diversi potentati meridionali, in un secondo momento contribuirono indirettamente e direttamente, demolendo con le loro eroiche gesta molti avamposti della potenza araba, aprendo i mari alla preminenza latina e promuovendo le aspirazioni occidentali verso Oriente.





Sulla storia e la descrizione degli etimi relativi al nome degli Slavi, sono state fatte molteplici congetture, talvolta assai fortunate. v’è chi pensa, in un’ottica patriottarda, che slavo derivi dalla parola slava, il cui significato è “gloria”. Altri ritengono invece che sia da mettere in rapporto con il termine slovo che vuol dire “parola”, per cui Slovenin vorrebbe dire “parlante” e farebbe riscontro con Némici, ossia il vocabolo con cui dagli Slavi vennero denominati i Tedeschi e che significa “muto” o non “parlante”.

Per converso, non si può non ipotizzare che l’etimo derivi dal tedesco antico slavoz, ovvero “muto”: per cui si arriverebbe a una gustosa, quasi umoristica conclusione: Germani e Slavi insomma, per distinguersi gli uni dagli altri in qualche modo, avrebbero finito con il definirsi rispettivamente muti, con ciò registrando una situazione piuttosto consueta fra gruppi di persone che, non comprendendosi fra loro, finiscono con lo scrutarsi e lo studiarsi, sospettosi e impauriti, rimanendo in perfetto silenzio e passando quindi per sprovvisti di parola, dal momento che non c’è fra loro possibilità di comprensione. Continuando la rassegna, v’è chi pensa a una derivazione con il tema cley, ovvero “bagnato”; il che porrebbe gli Slavi in rapporto con qualche lago o stagno, donde avrebbero tratto le loro primitive origini. Altri ancora pensano a una derivazione di tipo polacco da Slovien, che vuol dire “lento”, “pesante”.

Scegliere un’ipotesi piuttosto che un’altra è invero complesso e senza dubbio non è nostro compito tentare qui un’impresa che sarebbe sicuramente votata all’insuccesso. Importante tuttavia, una volta rilevato che solo nell’ambito delle suddette ipotesi deve pur trovarsi una possibile e plausibile derivazione, è porre in evidenza come sin dall’inizio questo popolo abbia avuto una natura unitaria e come esso sia entrato assai presto in contatto con gli occidentali.

Infatti oltre ai contatti con i Germani riscontrabili, come testé abbiamo detto, nel discorso sulle rispettive etimologie dei loro nomi, gli Slavi entrano presto in rapporto con Greci e Veneziani, donde il greco scàlvoi e il latino medievale sclavi da cui – ma se ne è fatto già cenno – nasce nel Veneto l’intercambiabilità fra i termini sclavi e schiavi.

Una volta posti i problemi della denominazione e delle caratteristiche peculiari degli Slavi, giova poi approfondire le ragioni della loro complessa localizzazione e della loro instancabile attività. Certo la presenza di gruppi slavi è ravvisabile sin dai primi secoli dell’era cristiana e le fonti tardoantiche rivelano in più tratti la loro esistenza.

Da Prisco a Procopio, a Jordanes, quasi ogni cronista ricorda parole che possono derivare da radici slave e attestano presenze volte ad assicurare i contatti di quel popolo con gli occidentali. Tuttavia l’ipotesi della loro presenza già nel II -III secolo in zona carpatico-danubiana o in terra germanica, i loro più tardi contatti con gli Unni e in particolare con Attila sono ancora tutti da verificare.

Nessuno invece ha dubbi sulla vera e propria esplosione di iniziativa militare slava, databile fra il VI e il VII secolo, un’esplosione che nacque senza dubbio dal desiderio di espansione, rafforzato da motivi demografici e dal bisogno di effettuare nuove conquiste di terre, nonché dal tradizionale spirito guerriero di quei popoli caratterizzati dalla brama di predare e dall’attitudine alla vita vagabonda.

Così, mentre provenienti dal Sud, i Musulmani con il loro tentativo di impadronirsi del Mediterraneo, contribuirono, specialmente nelle terre afro-asiatiche, ma in certo modo pure in Occidente, a sgretolare e a ridimensionare la potenza bizantina, egual programma, sebbene diversamente e del tutto autonomamente progettato, ebbero gli Slavi originari del Nord.

Questi ultimi infatti si prefissero come principale obiettivo il raggiungimento del “Mare nostrum”, mossi, come si accennava, da un naturale spirito di conquista verso l’Occidente in antitesi a Bisanzio; però, una volta guadagnato con prodigiosa rapidità il mare, in questo senso mostrandosi differenti dai primi gruppi barbarici di origine germanica di preferenza ancorati alla terraferma e poco disponibili ad aver confidenza con l’acqua e la navigazione, adattarono le loro abitudini e le loro caratteristiche continentali alle esigenze della vita mediterranea e seppero divenire persino provetti marinai, facendo proprie le tradizioni dei popoli conquistati.

Pertanto il processo di slavizzazione della penisola balcanica sia pure se, come abbiamo dianzi accennato, non così semplice e rapido come alcuni pretesero, ebbe due aspetti che divennero conseguenza di mutamenti notevoli: primo, la capacità del tutto particolare di assimilazione alle necessità dell’ambiente in cui gli Slavi posero le loro residenze e, secondo, il loro inserimento che però non sempre indicò generale accettazione di quanto di latino e greco, insomma diromanoe cristiano, in quei luoghi preesistesse, ma comunque aspirazione alla convivenza e alla progressiva fusione con le dominazioni anteriori. E dunque se l’elemento tedesco della prima ondata barbarica rimase sempre estraneo alla componente autoctona, l’immigrazione slava si fuse con la civiltà precedente.

Comunque, la prima invasione avaro-slava, direttasi verso la stessa Costantinopoli, avvenuta al tempo dell’imperatore bizantino Eraclio (610- 641), non ebbe successo. Nell’ambito dell’Impero si generò tuttavia una grande paura all’appressarsi degli invasori che, giunti sino alle porte della capitale, non riuscirono a conquistarsi lo sbocco al mare e quindi furono rapidamente risospinti verso il Nord e verso l’Adriatico, tutto sommato più consono al modello di quell’espansione.

In tal modo, si moltiplicarono le invasioni slave in terra germanica, dalla Pomerania al Baltico, dal Meclemburgo all’Holstein, lentamente vanificate però dalla forza dei Tedeschi e dal processo di assorbimento di quelle genti, iniziatosi nel 789 con un attacco di Carlo Magno contro i Veleti o Wilzi, stanziati fra l’Oder e la Warta.

A tal processo di disgregazione si sottrassero tuttavia gli Slavi occidentali, i Cechi e i Polacchi, cui si aggiunsero le tribù della Boemia, della Moravia e della Pannonia (queste ultime vivamente contrastate dalla presenza dei Magiari).

Cechi e Polacchi in particolare si presentarono subito come popoli fra loro distinti e dotati di una natura etnica ben salda. I Polacchi, il cui nome deriva da Polen o “campagna”, poterono subito raccogliere tutti coloro che abitavano nella grande distesa pianeggiante fra i monti Tatra e l’Ucraina e si trattò di gruppi numerosi, contraddistinti da una precisa volontà autonomistica. Seppur minore, anche i Cechi manifestarono un’altrettanto forte propensione per l’indipendenza sin dal VI -VIII secolo fortemente perseguita contro Germani e Magiari.

Più oscuro invece fu il passato degli Slovacchi; la loro immigrazione nella terra subcarpatica fu infatti anteriore all’invasione magiara e forse essi attraversarono i Carpazi con gli altri Slavi. Tuttavia avrebbero anche potuto avere un loro diverso destino che non restò però solidamente configurato.

Diversa e assai complessa origine ebbero gli insediamenti slavi orientali e, per esempio, sui precursori del futuro stato russo restano dubbi e punti fortemente oscuri nonché divergenze fra coloro che considerarono preminente, oltre l’Ucraina, la presenza vichingo-scandinava e quanti invece vollero annettere maggior peso all’influenza slava esercitata intorno al Dnestr dagli Anti, popolo di origine sicuramente slavizzante.

Infine, per restare ancora al complesso problema delle origini della Russia, diremo che tra gli Slavi che al tempo di Svatopluk (830-894) costituirono l’allora potente “impero” orientale della Grande Moravia, entrato con l’arcivescovo Metodio in rapporto con la Curia romana, si insinuarono, così pare, i Variaghi, popolo scandinavo proveniente dalla Svezia che, penetrato nelle zone più orientali del continente, arrivò sino a Novgorod e Kiev, ponendo con la sua presenza le basi del futuro stato russo. Sorsero ivi pertanto agglomerati urbani e deboli confederazioni tribali, presto divenuti centri economico-politici di qualche consistenza.

Fra Novgorod e Kiev ebbe sede anche la dimora del principe e della sua Druzina, una corte ancor rozza, nonché l’assemblea dei Vece o uomini liberi, il cui ruolo fu invero importante.

L’economia slava si estese, come è naturale, in tal modo su base agricola e si fondò largamente sulla Podseka, ovvero sulla vendita del legname dei boschi cedui in primavera e sulla successiva semina del campo fertilizzato dai resti dei tronchi tagliati e lungamente marciti.

Sulla presenza slava nelle terre continentali dell’Est si sovrappose comunque, come pare, parzialmente quella dei Vichinghi-Variaghi, mercanti e guerrieri indomiti. Essi, guidati da Rjurik, una figura di principe leggendario, sottomisero il principato di Novgorod (850) e quindi, tra la fine del IX e l’inizio del X secolo, si diressero verso il Sud.

Allora il nuovo principato, circondato di steppe e meta di nomadismo, cominciò a diventare un punto di riferimento rivolto verso Costantinopoli e l’Iran.

Più tardi, i principi di Kiev costruirono un nuovo stato rafforzatosi dopo la conversione al cristianesimo (998) del principe Vladimiro il Santo (978-1015), che fu affiancato nella sua azione governativa dalla preesistente Druzina ove acquisirono maggior peso i Boiari, nobili proprietari terrieri, ago della bilancia di quella precaria economia.

Se Kiev fu uno stato prevalentemente agricolo, Novgorod e Smolensk, grazie alla loro posizione geografica, divennero centri anche commerciali che, con il tempo, crearono un certo benessere e dettero vita a belle città, divenute luoghi d’arte.

È un fatto insomma che le popolazioni residenti fra il Don e il Volga, quelle stanziate attorno alla Russia kieviana, e quelle numerose collocate fra il lago Ladoga e il Mar Nero, non poterono essere del tutto omogenee e anche i loro legami politici con Slavi o Normanni furono a volte tenui e labili.

Non molto chiari sono anche i percorsi e gli stanziamenti che segnarono l’ingresso degli Slavi in Tracia, nella Mesia e nell’Illiria, giungendo, a volte, persino in Grecia e a Creta.

Altrettanto poco chiariti risultano i tipi di penetrazione slava esercitatisi in Bosnia, presso i Serbi e i Croati, o in Dalmazia, in Istria, nel Friuli e nelle regioni alpine sino alla Carniola, all’Austria superiore e inferiore e quelli della Pannonia occidentale che nel IX secolo indussero alla creazione di uno staterello autonomo sul lago Balaton, una distesa di acqua il cui nome sarebbe slavo e deriverebbe dall’etimo bolto, dal cèco Blato, ovvero “lago”, “stagno”, “fango”.

In proposito ricordiamo le riflessioni dell’imperatore bizantino Costantino VII Porfirogenito (912-959) che in un suo scritto De administrando imperio, diffuso intorno al 950 e presto tramandato oltre che in greco in latino, comprovando con ciò la sua autorevolezza, ha fatto una serie di complicate ipotesi sugli spostamenti dei Serbi e dei Croati e sui motivi per cui essi si sarebbero collocati nella pianura balcanica.

Tuttavia, anche più recenti studi partiti dalle affermazioni costantiniane pur approfondite e verificate criticamente, sono dovuti giungere alla conclusione che tali ragioni possono considerarsi come poco attendibili. Quindi i motivi per cui Serbi e Croati discesero nei Balcani sono destinati almeno per ora a rimanere oscuri.

In tutte le terre testé indicate d’altronde o nel maggior numero di esse l’arrivo degli Slavi fu determinato dalla concomitante lenta e graduale scomparsa della presenza bizantina. A questo proposito si deve dire che particolarmente pesante fu per la sorte di quelle zone il progressivo allontanamento della flotta greca.

Le navi orientali, ad esempio, risulta fossero presenti con compiti ispettivi nella laguna veneta e nell’alto Adriatico soltanto sino all’810-812, ossia in concomitanza dell’accordo fra Carlo Magno e l’Impero, accordo grazie al quale Carlo cedette a Bisanzio, Venezia, l’Istria e le città marinare del Mezzogiorno, la Sicilia, la penisola balcanica e l’Asia Minore, in cambio del riconoscimento dell’Imperoromano-cristiano d’Occidente.

Avvenuto l’accordo, cessarono però gli incroci di navi volti a intimorire Carlo Magno, mentre la flotta bizantina, raggiunto il successo di parata di fronte all’Occidente, rimase padrona di un grande stato che non riuscì più a gestire e che abbandonò progressivamente al suo destino.

Anche in Dalmazia, per fare un altro esempio, la flotta orientale comparve ancora una volta sporadicamente nell’867, ai tempi di Basilio i il Macedone (867-886), quindi anche quella grande provincia venne lasciata alla sua sorte e Bisanzio restrinse i suoi interessi alla provincia illirica di Durazzo, ritirò le basi navali adriatiche nelle isole Jonie, cedendo a Longobardi e a Saraceni la maggior parte delle terre pugliesi, calabresi e siciliane.

La difesa dell’Adriatico da allora in poi venne quindi assunta da Venezia che fu in grado con una sagace politica di contenere la spinta propulsiva degli Slavi, mantenendo venete almeno le zone costiere, ove l’influsso delle popolazioni trionfanti nell’interno rimase sporadico e non minaccioso.

Proprio per questo l’Impero d’Occidente, ai tempi di Lotario (840-855) e delle sue campagne contro gli Slavi nell’840, poi fra l’846 e l’848 fece pressanti richieste di collaborazione marittima ai Veneziani, richieste che vennero di tempo in tempo rinnovate sino alle soglie del Mille, allorché dopo le vittorie del doge Orseolo contro gli Slavi in Dalmazia, il giovane imperatore Ottone III non si rivolse ancora alla nascente potenza veneta e la bolla d’oro – la famosa già ricordata crisobolla – concessa a Venezia nel 992 dal governo bizantino, stette anch’essa a indicare l’importanza della città adriatica nella formazione del nuovo assetto del Mediterraneo.

Ma sull’azione antislava di Pietro Orseolo II è opportuno soffermarsi in particolare: la suddetta azione infatti fu diretta al mantenimento dell’autonomia per la Dalmazia, preservata allora dall’infiltrazione slava.

Venezia pertanto in qualche modo annesse da allora alle terre del ducato quella vecchia provincia che secolarmente aveva svolto una funzione filoveneta, sin dal tempo di Odoacre e ancor più da quello di Teoderico e dei suoi successori ostrogoti.

E pure se tal presunta annessione non mutò la situazione generale del ducato, essa rivestì indubbio significato politico in quanto riaffermò, perlomeno sulle zone costiere, una presenza politica, un tempo appannaggioromano, poi bizantino e ora passata alla costanza vigile di Venezia che, alla fine del primo millennio, pose in maniera chiara i presupposti di un equilibrio politico e marittimo che le assegnò una netta preponderanza.

L’azione svolta da Pietro Orseolo poi, oltre a impedire una integrale conquista delle coste adriatiche orientali, pose in rilievo la funzione di controllo svolta dalla nascente repubblica veneziana e avvalorò le importanti operazioni della sua marina. Con il X secolo tuttavia, per tornare all’esame della questione generale del contenimento dell’offensiva slava, la partecipazione latina all’attività marittima nel settore orientale mediterraneo divenne un fatto consolidato e si sostituì con decisione al ripetuto disinteresse bizantino.

Pertanto, se all’inizio fu quasi soltanto la regina dell’Adriatico ad assicurare una preziosa funzione di supplenza alla perdurante assenza dei costantinopolitani, al termine del X secolo gli Amalfitani collocarono già i loro stanziamenti commerciali in tutte le principali zone dell’Impero.

Anche i Baresi e i Longobardi beneventani cominciarono poi a costituire una concreta presenza e si deve tener conto che l’intrecciarsi di competenze e attività diverse, volte tutte in senso antislavo, e in pari tempo antimusulmano, non si contrastarono le une con le altre, perché tutti coloro che le gestirono erano latini e in pratica svolsero compiti della stessa natura.

Alla fine del X secolo le repubbliche marinare adottarono dunque una loro quasi comune politica, intesa ad arrestare allo stesso tempo Slavi, Musulmani e Bizantini con la loro rispettiva espansione marittima, e in particolare gli Slavi dovettero retrocedere di fronte all’irruenza gagliarda delle città adriatiche e tirreniche.

Così da allora in avanti, con l’avvento del secondo millennio, le possibilità di nuove infiltrazioni slave in Occidente parvero parzialmente disattivate e tuttavia latente o aperto rimase uno spirito di inimicizia fra i rispettivi gruppi e, a lungo, gli occidentali continuarono a considerare il termine slavo quasi come sinonimo di barbarico.



Gli Ungheri o Magiari di razza mongolica, come essi si fecero denominare con un nome costituito da elementi ugro-finnici, furono una popolazione dall’etnia oscura e composita che, sospinta dal Caucaso in cui visse per secoli, dalla zona del fiume Ural e della steppa russa, fra il Don e il Dnepr dove risiedette come suddita dello stato dei Chazari, giunse, dopo aver subito l’aggressione dei Besseni Peceneghi, verso il centro del nostro continente.

Gli Ungheri infatti, alla fine del secolo IX entrarono in Pannonia ove, come si sa, si erano verificate precedenti, numerose trasmigrazioni di popoli fra cui si distinsero Goti, Unni, Gepidi e Longobardi. Nelle stesse terre poi, nella seconda metà del VI secolo si ebbe una trasmigrazione di Avari turchi volti a formare un vero e proprio stato di cui più tardi nemmeno Carlo Magno riuscì ad avere ragione.

Alle precedenti immissioni poi si aggiunsero, come si è ricordato, quelle successive degli Slavi. Quindi, allorché fra i fiumi Sava e Danubio, verso l’897, comparvero gli Ugro-Finni mongolici, ivi si trovò un coacervo di popoli fra i quali si contarono anche antichi gruppi latino-romani che mantennero la loro identità e a questi, pare, si affiancarono gli Ungheri o Magiari che posero la loro residenza nelle più importanti città di origine romana quindi trasformate in centri ungheresi e di ciò Buda rimase il più importante e noto esempio.

Tuttavia, allorché i primi nuclei di Ungheri si affacciarono in Pannonia, trovarono già precisi stanziamenti slavi attorno alla zona del Balaton, mentre i Carpazi meridionali facevano già parte del regno dei Moravi. Gran parte del bacino dei Carpazi poi era finito sotto l’influenza dei Bulgari.

Quindi fu necessario che i nuovi arrivati mostrassero grande determinazione e coraggio, per arricchire i loro primitivi insediamenti e dar loro caratteristiche di continuità. In questa azione gli Ungheri furono aiutati dagli stessi Bizantini; i Magiari infatti vennero inizialmente sfruttati dagli imperatori, i quali intesero opporli alla tracotanza dei Bulgari, già in periodo precedente al X secolo pervenuti dalle steppe del Caspio, pressati dai Turchi Selgiuchidi, fin nel cuore della penisola balcanica per minacciare l’impero costantinopolitano e la sua stessa capitale.

Gli Ungheri perciò, travolti i Bulgari, risalirono il corso del Danubio attraverso i Carpazi e si fermarono stabilmente nell’antica Pannonia, poi in Moravia, dopo aver ricacciato il popolo ivi stanziatosi.

Oltre all’aiuto offerto loro dai Bizantini le popolazioni magiare, per prevalere e consolidarsi, si basarono su un personale, originale spirito di adattamento, comune a quello di molti insediati barbarici ma in questi ultimi particolarmente spiccato.

Inoltre, decisi come parvero a salvare i territori di tempo in tempo conquistati, essi reagirono con durezza e violenza a quanti si frapposero al loro passaggio, seguirono spesso un’economia di rapina come molti altri barbari, occuparono case, campi, si impadronirono di messi e bestiame e, quando fu il caso, uccisero selvaggiamente per salvarsi da attacchi o prevenirli, cosicché proverbiale e forse pure gonfiata risultò la leggenda delle crudeltà magiare in guerra, tramandate presso gli occidentali con racconti orripilanti.

Essi perciò non avevano ancora terminato di occupare la loro nuova patria che, indottivi dal loro atavico nomadismo, presero ad attaccare le terre più civilizzate dell’Occidente cristiano.

Quindi, nell’898, attraversate le Alpi Giulie, invasero il Veneto, distrussero completamente l’esercito del re d’Italia, Berengario, depredarono senza alcun progetto preciso la Lombardia, il Piemonte, l’Emilia e, attraverso alcune rapide puntate nell’Italia centro-meridionale, giunsero fin nei pressi di Roma, poi addirittura sino a Capua e a Benevento, seminando con le loro stragi il terrore fra le popolazioni.

Nel 921, chiamati questa volta da Lotario, figlio di Ugo di Provenza, futuro re d’Italia dal 931, essi assalirono Pavia. Il fratello di Giovanni X, il marchese Pietro, se ne servì poi per attaccare la Tuscia e Spoleto (928). Intanto altri eserciti ungheresi irruppero in Germania fra il 907 e il 913, per arrivare in Alsazia, in Lorena e in Borgogna.

Dalla Pannonia dunque, per alcune decine di anni nel corso di continue scorrerie, questi nuovi barbari penetrarono piuttosto a fondo nel tessuto connettivo occidentale: incendiarono campi, monasteri e città in cui, come per incanto, in seguito al generale terrore suscitato dagli Ungheri, furono recuperate dagli abitanti mura di cinta, fortificazioni, porte, torri e fossati levati alla bell’e meglio per opporre qualche resistenza agli invasori.

Nella sua Antapodosis il monaco Liutprando affermò che essi, per farsi temere sempre più, usavano addirittura bere il sangue dei nemici uccisi. Vero o meno che ciò sia, è impossibile riassumere l’elenco delle rovine provocate dalla loro violenza; ma può darci un’idea del timore che le popolazioni occidentali ne ebbero, ricordare ancora una volta che il nome degli Ungheri, ripetuto malamente e storpiato, fu tramandato in Francia con il termine ogre che in italiano suonò poi “orco”, parola che per secoli e ancora adesso è sinonimo di uomo violento e crudele.

Al seguito di tale popolazione che una volta poste a segno le stragi si allontanava, giunsero carestie, fame nonché epidemie che svuotarono le campagne, costringendo le genti disperate a cercare scampo presso i più grandi monasteri e i castra ben muniti che, proprio allora, andarono moltiplicandosi e rafforzandosi.

Oltre al ricordo del loro crudele passaggio gli Ungheri lasciarono però molto più sicure tracce della loro presenza in Occidente e in particolare in Italia, tutte reperibili fra la fine del IX e la metà del X secolo.

Anzitutto si può essere certi che in conseguenza delle crudeli scorribande dei loro guerrieri a cavallo, di cui numerosi toponimi conservarono memoria, non nacquero quasi mai insediamenti stabili e tuttavia si deve ritenere che l’impressione che gli Ungheri fecero alle popolazioni locali fu tale che non di rado, nei posti ove essi sostarono e ai guadi da loro attraversati, restò per lunghi periodi accoppiato il loro nome.

È questo il caso del Friuli ove la toponomastica offre esempi numerosi e validissimi: Porto Ungaresco, Campo d’Ungheria, Campi Ungareschi, Lòngara, Longaresca, Longiarezza, Longarone, Costa Ongaresca, Ongiara, Ongiaresse. Anche i cognomi Ungaro, Ungari, Longari, Dall’Ongaro, forniscono fra gli altri il ricordo di passaggi e insediamenti o riflettono soprannomi di gente immigrata dall’Ungheria. Nel dialetto friulano òngiar significa “rozzo”, “incolto” al pari di sclaf o tòdesc che invece vogliono dire “maleducato”.

Interessante, per esempio, un caso registrato in area italo-slava a est di Gorizia, ove incontriamo un toponimo sloveno denominato Vogrsko, cui corrisponde in tedesco Ungrisprach o lingua ungherese e in italiano Vogheresca o vogarisca, tutti termini volti a riportare in un modo o nell’altro a una sofferta presenza ungherese. Presso Lubiana si nota poi una Ogrska Cesta, che suona pure come via Ungara.

In Lombardia ad esempio si trova nel Mantovano un prato detto d’Ungheria, sul quale fu edificata la chiesa di San Pietro d’Ungheria.

In Piemonte non dimenticheremo la costa ungaresca nella valle del Tanaro, di fronte a Nàrzole. Nei pressi della Bormida c’è la località di Ungarisco, mentre nei pressi di Torino abbiamo una via Engresca, verosimilmente da ungaresca, una strada che verso il X secolo collegò le terre piemontesi con le francesi e che quindi poté essere prescelta dagli invasori per le loro incursioni dette anche Kaladozàsak.

Presso Casale Monferrato poi abbiamo una via Ungarda. A sua volta la località di Angera, sul lago Maggiore, potrebbe avere una derivazione ungarica. In Liguria invece v’è un toponimo, Ungarello, in provincia di Genova. In Emilia, per continuare questo esame, v’è l’antica via Ungaresca o strada Ungarista presso Forlì che segue parallelamente per un tratto la via Emilia. Significativa è pure la Fossetula Ungariorum nella zona di Medicina. Per il Lazio si cita invece nelle fonti un antico portus ungariscus di collocazione piuttosto incerta; collocazione più sicura abbiamo invece per il toponomastico Lungro nel Cosentino e per Ungri in provincia di Catanzaro.

Se dobbiamo dar retta a più recenti studi, agli Ungheri andrebbero fatti risalire anche nomi di strade come Langoria o Langoia in Emilia, oppure Longarinus e Longarina, Lungarius e Longoria. La cascina Longoria sarebbe anch’essa derivata da una lingua di terra allungata in possesso degli Ungheri. Molto incerti invece ci lascia il riferimento a via della Lungara o Longara in Roma, così detta non in ricordo dei Magiari, ma in quanto la più lunga delle vie cittadine della Roma medievale.

Tuttavia sulle rimembranze relative alle denominazioni stradali si deve essere molto prudenti e bisogna anche rilevare che esse potrebbero non andar riferite sempre a scorrerie barbariche, ma al passaggio di pellegrini ungheresi venuti in Italia a visitar chiese e abbazie dopo la loro conversione al cristianesimo. Comunque, anche se in tal caso il ricordo da guerresco si trasforma in liturgico, non meno significativo permane il contatto magiaro con la nostra penisola.

Se in Italia numerose restano le reminiscenze di quelle aggressioni, anche nella lingua ungherese furono trovati prestiti provenienti dall’italiano, probabilmente mutuati attraverso il friulano. Pare infatti che l’ungherese forin ovvero “soldi”, venga da fiorino o florin in friulano. Così deriverebbero dall’italiano il termine magiaro di tulipant, che significa “fiore”, e, del pari, rubint, corrispondente a “pietra preziosa” e marcipant, esplicativo di dolce, da marzapane (quest’ultimo termine potrebbe tuttavia derivare dal turco e dall’arabo).

I vari prestiti e le reminiscenze reperibili in toponimi e termini vari non portano tuttavia quasi mai a farci concludere che gli Ungheri si siano soffermati stabilmente nelle nostre terre, da loro prescelte per varie incursioni ma assai di rado trasformatesi in stabili insediamenti.

Contro le sanguinose invasioni, inattese e quindi più temibili, si organizzò presto una resistenza armata che, dopo un momentaneo periodo di insuccessi, trovò la prima vittoria (933) sotto la guida di Enrico I l’Uccellatore (919-936), capostipite della dinastia sassone. Colui che sconfisse definitivamente gli Ungheri fu tuttavia il figlio di Enrico, Ottone i di Sassonia (962-973), il vincitore della famosa battaglia sulla Lech, presso Augusta (955).

Già abbiamo fatto presente che la debolezza, la povertà e la divisione delle popolazioni, prive di governanti e di direttive, resero più difficile la difesa, la riscossa e la liberazione delle zone colpite, spesso circondate da foreste e campi, isolate da strade e comunicazioni di qualsiasi tipo, e già da considerarsi fortunate quando poterono contare sull’appoggio di un vescovo o di un abate, non sempre però disponibile e non sempre in grado di chiamare gruppi di armati o più semplicemente di uomini e donne alle armi per salvare il salvabile.

Inoltre, bisogna pure tener in conto che proprio la mancanza dei centri abitati, la loro rarefazione, l’assenza di strade ben tenute, di ponti e porti che facilitassero i traffici e i contatti fra luogo e luogo, resero più complessa ai barbari l’operazione di conquista, quindi l’opera di distruzione. Anzi, le difficoltà delle lunghe, spossanti marce, l’incertezza del domani, l’insicurezza degli stanziamenti e del reperimento di derrate alimentari, di cavalli e carri da sostituire a quelli originariamente in dotazione agli assalitori, indussero in modo relativamente più facile le orde ungariche ad assimilarsi alle popolazioni autoctone, assorbendone con la religione, gli usi e le leggi.

Anche i Normanni – conviene qui ricordarlo – si unirono completamente ma con ben altro spirito alle popolazioni che costituirono i regni cattolici di Danimarca, Norvegia e Svezia, per non accennare alla loro quasi prodigiosa fusione con gli uomini e i destini della Francia e dell’Inghilterra, poi dell’Italia meridionale.

Con difficoltà considerevole invece gli Ungheri, l’unico popolo della cristianità appartenente a un ceppo mongolico, di razza quindi e di lingua non indoeuropea, divennero un popolo dalle peculiarità definite, che, perdute talune inveterate abitudini nomadiche, si costituì in organizzazione territoriale di tipo stanziale.

Tale processo di sedentarizzazione e di continentalizzazione fu tuttavia, pur nella difformità tra Ungheri e occidentali, finalmente raggiunto. Ad avviarlo pensò il duca Geza (972-997), il quale comprese che non sarebbe stato possibile far sopravvivere la nazionalità magiara nel consesso dei popoli occidentali senza la scelta di una sua pur approssimata civilizzazione; a compierlo fu però suo figlio Stefano i il Santo (997-1038), canonizzato nel 1083, il quale, sposata la religiosissima Gisela, figlia di Enrico I di Baviera, si convertì al cristianesimo, seguito da tutto il suo popolo e domò una rivolta animatagli contro da un suo parente rimasto pagano, Koppàni.

Subito dopo Stefano dovette affrontare un nuovo, crudele nemico, Ajtoni, ancora padrone delle contrade orientali pannoniche, il quale ricevette anche l’aiuto dei Bulgari che videro di mal occhio il progetto magiaro di progressiva occidentalizzazione del loro popolo.

La nuova vittoria però annientò completamente la vecchia organizzazione tribale. Prima ancora della sconfitta di Ajtoni, Stefano inviò infatti l’abate Ascherik dal ponteficeromanoSilvestro II , onde farsi riconoscere la regalis dignitas.

Papa Silvestro, con l’accordo dell’imperatore Ottone III consapevole dell’importanza di trovare a Est un nuovo alleato che neutralizzasse l’avversione dei nobili Tedeschi alleatisi contro di lui, gli inviò una corona – come pare, la parte superiore della più tarda sacra corona ungherese – e una croce apostolica, simbolizzante la facoltà di creare in suolo magiaro un’organizzazione ecclesiastica autonoma dalla Chiesa di altri paesi, immediate subiecta alla Santa Sede. Il sovrano fu incoronato in occasione del Natale del 1000 e con il consenso di Silvestro II convertì il suo popolo.

I primi compagni, educatori del santo re, furono sant’Adalberto e san Gherardo di Venezia, seguaci dell’indirizzo riformatore ecclesiastico fondatosi a Cluny. Ottimi rapporti Stefano instaurò poi con Montecassino, cui fu in prevalenza legata l’antica abbazia ungherese di Panonalma, forse il più importante centro benedettino dell’Est.

A proposito dei rapporti di Stefano con san Gherardo, ricordato nelle fonti magiare come Gelert, si deve qui aggiungere che essi pongono anche il problema di non rari incontri fra Veneziani e Magiari rafforzatisi fra il X e l’XI secolo tanto che in ungherese vendég, oltre a indicare la città lagunare, volle dire “ospite”.

Ciò peraltro non può farci dimenticare che veneticòs, vocabolo forse prestato dal friulano e forse dal greco, corrispose a “straniero”. Ma tuttavia, se dapprincipio quest’ultimo termine indicò persone estranee, quindi di provenienza esterna, con il X-XI secolo prese il significato di ‘“spite”, volto proprio a indicare l’intensificarsi di un rapporto divenuto più stretto e gradito (anche in rumeno venetic vuol dire “straniero”).

Del resto sono ben noti anche i successivi contatti politici italo-magiari rafforzatisi durante l’età degli Angioini, che ottennero la corona di santo Stefano fra il 1308 e il 1310 con Carlo II d’Angiò, per cui fra Italia meridionale e Ungheria vi fu spesso comunanza di storia e di cultura. Il regno di Stefano, per far ritorno all’argomento che più direttamente ci interessa, ebbe dunque importanza fondamentale nella vita successiva della nazione ungherese, ma assunse anche un obiettivo di più ampio valore, in quanto rappresentò la prima realizzazione di una monarchia cristiana, divenuta forma consueta di stato nel secondo millennio.

Gli Ungheri pertanto, al pari dei Normanni, rappresentano un altro esempio di popolazione, all’inizio barbarica, inseritasi quindi nel consesso civilizzato per costituire uno stato divenuto modello di organizzazione politica e amministrativa.

La stessa popolazione infine, trasferendo quelle che un tempo poterono definirsi orde nomadiche lungo il Danubio meridionale, conquistò una corona che, in nome del primo re santo che la cinse, fu denominata “di Santo Stefano” e divenne un simbolo rimasto significativo nei secoli, fino a epoche non lontane dalla nostra.



Sino al periodo del grande Gengis, la storia mongolica è ambigua e a tratti sfuggente, priva com’è di consistenti fonti. Le cronache mongole infatti sono successive alla morte del Khan e possediamo solo una testimonianza musulmano-cinese, l’Altan Dëbter o Libro d’oro, una specie di libro di famiglia, il cui originale è andato perduto.

I Mongoli comunque, le cui origini sarebbero da reperirsi fra gli Shinwei della grande ansa dell’Amur, cominciarono forse la loro espansione allorché nel 924 i Ch’i-tan scacciarono i Kirghisi. Nella storia mongola due popoli ebbero allora preponderanza sugli altri: i Tatar e gli Jurset.

I Tatar, l’origine dei quali si colloca addirittura nel V secolo d.C., furono suddivisi, a partire dall’842, in tribù bene organizzate; poi dall’868, a volte sottomessi, a volte ribelli, si distinsero per coraggio e ferocia e, allorché nel secolo XII si costituì un primo regno mongolico essi si trovarono in perpetuo conflitto col regno stesso, determinandone praticamente la crisi e la distruzione. Durante i suoi giovani anni Gengis ebbe a sperimentarne l’odio, tanto che finì per massacrarli tutti, facendo uccidere – come dice l’Altan Dëbter – i loro “cittadini di sesso maschile, la cui statura sorpassasse l’asse di un carretto”, ossia quanti avessero superato l’età della ragione e si avviassero a diventare uomini.

Gli Jurset nel IX secolo si stanziarono all’esterno della Grande Muraglia e vissero all’ombra delle tribù mongole sino al XII secolo. Fra il XII e il XIII secolo il variegato universo asiatico-mongolico fu popolato a sua volta dai Kereit e dai Naiman, di origine in prevalenza turca.

Alcune loro tribù, prima di Gengis, ebbero una certa potenza; comunque poche cose conosciamo della loro storia e quasi nulla della loro compagine. Tutto ciò che possiamo riassumere prima dell’avvento di Gengis è che essi ebbero sovrani di cui si conosce l’esistenza solo a partire dal XII secolo e, fatto importante, che fra essi un certo numero, influenzato forse da elementi nestoriani, assunse nomi cristiani.

Uno dei capi mongoli, il quale meglio di altri ebbe l’abilità di resistere alle insidie sia dei Tatar sia degli Jurset, prese il nome Qaidu. Ma il vero fondatore della potenza mongolica fu Qabul, nipote di Qaidu, il quale regnò fra il 1130 e il 1150 e riuscì ad avere effettiva autorità sull’insieme delle tribù mongoliche. Qabul per affermare meglio la propria autorità, volle recarsi presso la corte degli Jurset a Pechino. Questi furono colpiti dalla personalità e dalla determinazione di quel capo e fecero di tutto per catturarlo, ma Qabul sfuggì a ogni agguato ed entrò in un lungo conflitto con gli avversari, fra il 1135 e il 1147. Alla fine Qabul fu vittorioso e gli Jurset furono costretti a corrispondergli un tributo in grano e bestiame. Dopo la sua morte fu scelto come successore Ambaqai, sconfitto dagli Jurset, imprigionato e impalato su un cavallo di legno. A succedergli fu Qutula, sempre in lotta contro Tatar e Jurset, e anch’egli soccombette, tanto che la dinastia reale mongola dovette allora considerarsi estinta.

A questo punto, attorno al 1161, da un nipote di Qutula nacque Temujin, il futuro Gengis, il cui padre chiamato Yesurgei cercò di riunire attorno a sé le tribù rimaste prive di capo, riuscendo a radunare sotto la sua autorità elementi importanti dei Mongoli che, essendo discendenti dagli antichi re, ne riconobbero il dominio e la supremazia.

Prima di soffermarci su Temujin o Gengis che dir si voglia, le sue doti, la sua azione, è bene precisare che mentre nell’Occidente europeo il Duecento, l’epoca cioè in cui Gengis apparve in tutta la sua temibile possanza, introdusse dovunque nuovi fermenti e un vigoroso rigoglio di forze, in Oriente praticamente una sola formazione riuscì quasi a travolgere con un’impetuosa avanzata popoli e città: si trattò dei Mongoli, popolazioni seminomadi che sino alla fine del XII secolo, momento della loro esplosione, non riuscirono ad avere quasi rappresentanza neppure all’interno della loro società e nelle loro terre di origine.



Yesurgei sposò la donna di un suo nemico ucciso, Hoelun, e ne ebbe quattro figli. Il primo, per l’appunto Temujin, all’età di nove anni fu dato in ostaggio a un potente capo mongolico che assicurò di dare il ragazzo in marito a sua figlia Borte, con il che sarebbe stato garantito l’avvenire di Yesurgei e di Temujin. E così fu. Yesurgei infatti – pessimo inizio! – morì presto avvelenato dai suoi nemici Tatar.

Dapprincipio Temujin, povero e isolato, nonostante il matrimonio con Borte, fu messo alla gogna, ma riuscì poi a riunirsi alla sua famiglia e, ripresasi la moglie, cominciò la sua opera di aggregazione di gruppi mongolici; venne quindi denominato Cingiz Qan o “sovrano universale”.

Cominciò allora un periodo di alleanze e rapidi rivolgimenti che videro il giovane “sovrano universale” unito e in contrasto con una serie di potentati mongolici, che lo costrinsero a continue e defatiganti azioni militari, sino a che nel 1202, in una campagna militare, questi attaccò e distrusse la maggior parte della popolazione maschile dei Tatar. Così egli ottenne il controllo della Mongolia orientale e presto della Mongolia centrale. Entro il 1205 inserì quindi fra i suoi possedimenti le terre situate fino al di là dell’Altaj.

Nel 1206 Gengis, ora possiamo senz’altro chiamarlo così, riunì una grande assemblea nel cui corso, dopo essere stato confermato dai suoi dignitari “sovrano universale”, promulgò una serie di decreti che costituì un corpo legislativo rimasto, fino alla fine della dominazione mongola, alla base del governo imperiale nelle varie regioni asiatiche, entrate a far parte dei suoi domini.

Esaurita la prima parte del suo programma, volto alla formazione di un’unica grande potenza asiatica, Gengis cominciò fra il 1207 e il 1209 a distruggere l’impero dei Chin e a conquistare la Cina settentrionale. Per far ciò egli bloccò gli accessi alla Muraglia; dopo di che piazzeforti e città vennero ad una ad una assediate e conquistate, sino a che nel 1214 i suoi corpi di armata si trovarono davanti a Pechino per tentarne l’assedio.

La grande città cadde nel 1215, fu saccheggiata e incendiata dopo un eccidio in massa della popolazione. Fra il 1217 e il 1223 continuarono le operazioni militari sino a che Gengis ebbe il controllo di tutta l’Asia superiore, compreso il Tibet.

Un corpo di spedizione raggiunse Bukara, mentre Gengis condusse personalmente gli arcieri a cavallo che toccarono la lontana Samarcanda, governata allora da forze turche, iraniane e afghane. Al terzo giorno di assedio, più di cinquantamila abitanti della città assediata, forzando l’accerchiamento, uscirono dalle mura, ma caddero in un’imboscata e furono praticamente tutti trucidati; al quinto giorno la guarnigione e la restante parte degli abitanti si arresero. La città allora fu inondata con le acque dei canali circostanti e distrutta.

Prima del 1223 Gengis si accinse a tornare in patria, dopo aver praticamente abbattuto un Impero e un continente e dopo aver per lungo tempo compromesso il potere dell’Islam nell’Asia centrale.

A quel punto il gran capo, dopo aver percorso l’Iran, passò all’invasione dell’Azerbaigian e dell’Armenia, avanzò lungo il Kura contro Tiflis e mandò a Baghdad ambasciatori, i quali richiesero al califfo un tributo, per sostenere le campagne militari di Gengis.

Alla guida del Khan, oltre che del figlio maggiore Gioci, fra il 1222 e il ’23, cominciò inoltre a realizzarsi un altro punto essenziale dell’azione mongolica, ossia la conquista della Russia, attraversando la quale sarebbe stato possibile giungere fin nel cuore dell’Occidente.

Nel corso di una prima ondata, nel 1223, i forti e agguerriti contingenti invasero l’Ucraina e la Crimea, spazzarono via Peceneghi e Cumani congiunti in un esercito battuto nella battaglia di Kalka, a nord del mar d’A- zov.

La tattica di guerra di Gengis fu in questo caso del tutto particolare. Gli si slanciò contro infatti l’armata possente di Mstislav che passò il Dnepr, ma si trovò schierato contro un esercito che si rivelò inattaccabile e soprattutto instancabile. Si successero pertanto le une alle altre infinite cariche di soldati a piedi e di arcieri che furono respinte. Per forzare i Mongoli l’avanguardia russa fece anche uso di frecce acuminate che non sortirono neanch’esse l’effetto sperato.

Il motivo dell’insuccesso di Mstislav è facilmente comprensibile: si sa infatti che i soldati di Gengis erano tutti provvisti di una camicia di seta pura portata a carne e la seta era stata trattata in modo tale da raggiungere una consistenza del tutto particolare, capace di accogliere la punta acuminata della freccia senza lacerarsi. Pertanto la saetta, entrata nel corpo dell’avversario, rimaneva contenuta in una sorta di guaina che consentiva il raggiungimento di un duplice obiettivo: l’arma, pur penetrata a fondo, poteva essere facilmente estratta senza che il ferito subisse pericolose lacerazioni. Inoltre il contatto con la seta evitava letali emorragie e ancor più nocive infezioni, di solito causa prima della morte di quanti erano colpiti da dardi più o meno acuminati.

Pur nell’ambito di tale successo va detto che quello conseguito nel 1223 fu essenzialmente un inizio, cui seguì quindici anni dopo una più programmata campagna di conquiste.

Le forze mongoliche concentrate nella pianura russa fra il Dnepr e il Volga batterono Russi e Bulgari, forti di uno spirito guerriero che seppe unificare orde di pastori nomadi, per lanciarli dopo l’occupazione delle regioni orientali verso il popoloso e civilizzato Occidente. Tuttavia gli invasori presto decisero di rientrare nelle loro sedi di origine, per tornare a tempo debito in Russia sotto il comando di Gioci.

Nel 1226, all’età di settantadue anni, Gengis, benché malato, dopo una brutta caduta da cavallo, si scagliò una volta ancora contro Turchi e Tibetani, pensando di impegnare in battaglia il più forte e giovane figlio Gioci, ma quest’ultimo all’inizio del 1227 morì.

Il colpo fu forte e forse compromise completamente il saldo condottiero che, ammalatosi di nuovo, lasciò la successione al figlio Ogodai e la reggenza alla moglie Borte, sino a che non si fosse riunito il Quriltai – o consiglio della corona – per eleggere regolarmente Ogodai.

Gengis morì il 24 agosto e il suo corpo fu trasferito in Mongolia, ove trovò sepoltura in una tomba tenuta segreta, situata sul Burkhan Khakdun.



La morte del gran capo rallentò solo per qualche tempo l’irruenta marcia mongolica e ciò avrebbe potuto dare all’Europa il mezzo per controbattere un’offensiva che, nata come fatto asiatico, stava ormai trasferendosi in pieno a livello continentale europeo.

Ma l’Occidente, preso dai suoi problemi e del tutto disattento e disinformato, con qualche rara eccezione inascoltata di cui poi diremo sulla questione asiatico-mongolica, non ebbe a quanto pare la sia pur minima percezione del grande pericolo profilatosi alle sue spalle.

In realtà la situazione era divenuta sempre più grave: mentre infatti il nonno e il padre del condottiero avevano dato luogo alle prime rapsodiche conquiste, Gengis con una rapidità che ebbe dell’incredibile aveva realizzato una serie imponente di imprese costate, per la crudeltà spregiudicata degli invasori, parecchi milioni di morti: comunque il calcolo di dieci milioni di vittime tra Asia ed Europa sembra, a prima vista, piuttosto elevato, dato soprattutto il numero complessivo degli abitanti che allora popolavano i due continenti.

Gengis organizzò un imponente e ubbidientissimo esercito su base decimale a carattere permanente sia nei periodi di pace sia in guerra. I numerosissimi capi militari, detti noyan o beki furono veri e propri signori feudali, i quali ebbero il più completo potere sui loro uomini e sulle famiglie vuoi in battaglia, vuoi a conflitto ultimato.

Essi poi mutarono il loro nome a seconda del numero di uomini sui quali esercitarono la loro autorità: il signore feudale che comandò su un corpo di diecimila uomini fu denominato tumen; chi ne guidò mille fu detto mingan, chi cento jegun, chi dieci – ovvero il comandante del contingente più modesto – arban.

Tutti gli uomini furono sempre dipendenti di un noyan il quale, a sua volta, venne sottoposto a un noyan superiore. Abbandonare un noyan per un altro fu considerato un crimine grave, punibile con la morte.

La Yasa, ovvero il codice di leggi mongolico volto a dare prescrizioni e precetti morali validi per tutti i sudditi del Khan, previde in molti altri casi la pena capitale: ad esempio per i codardi e i fuggiaschi, per i ladri, per le gravi offese rivolte contro la disciplina militare, per chi abbandonava un compagno appartenente al proprio arban, senza assisterlo in caso di malori, di ferite in battaglia o durante le estenuanti marce, per chi si addormentava durante il turno di guardia.

Mettere il piede sulla soglia di una tenda militare di un superiore, senza essere stati prima espressamente invitati ad entrarvi, poteva costare la vita del milite. Del pari si pagò con la vita prendere un bagno nell’acqua corrente, urinare nell’acqua o dentro una tenda, offendere la religione come, ad esempio, uccidere animali secondo il rito musulmano e non secondo le costumanze mongole, usare trattamenti caritatevoli verso i prigionieri senza averne ricevuto il previo consenso da chi li aveva catturati. Le colpe minori vennero poi punite con pesanti multe e con bastonature effettuate con randelli nodosi.

La pena capitale si effettuò in vari modi, con il pugnale, con il taglio della testa, con lo squartamento. Le persone di rango reale o l’alta nobiltà e i più grandi noyan, se considerati colpevoli, non erano soppressi con spargimento di sangue, ma bastonati a morte, avvolti in un tappeto o in un panno di seta.

Per tornare all’esercito, diremo che il numero dei militi effettivi ammontò ad almeno mezzo milione di uomini, ma a volte i corpi di spedizione furono anche più numerosi.

Gengis inoltre dette vita a un’agguerrita milizia personale – il Keshik – riservata al suo seguito, nella quale furono inseriti soltanto coloro che avessero in precedenza offerto buona prova sui campi di battaglia o i cui genitori e avi si fossero distinti in prove di totale fedeltà. Il loro numero fu di settemila. La guardia di giorno, quella di notte e i portatori di faretra furono poi rispettivamente composti di mille persone.

Gli ufficiali che si rifiutarono di seguire le istruzioni impartite direttamente dal Khan o a suo diretto nome o coloro che non riuscirono a mantenere il controllo sui propri uomini vennero prontamente rimossi dal loro incarico. Quelli preposti a cariche di comando dovettero essere resistenti, ma non più degli altri, e furono i primi, in caso di bisogno, a dover soffrire per la fame e per la sete; se infatti essi non avessero avuto spirito di sopportazione, almeno nella stessa misura della maggioranza, avrebbero in qualche modo ridotto il rendimento di tutto il corpo di spedizione. Con questo sistema e con tanti uomini disposti a farlo rispettare, i Mongoli divennero una nazione bellicosa e anche militarmente organizzata in modo efficiente. Inoltre presso tal popolo si stabilì una disciplina ferrea, il primo segreto del grande successo mongolico.

Le armi e le armature furono adeguate al modello nomadico. Ogni soldato di cavalleria possedette un arco corto di legno e un arco più lungo, adoperato in combattimento, frecce leggere e pesanti, ed ebbe ancora una spada, una sciabola sottile e affilata nonché una lancia.

Le armature previdero un berretto conico in acciaio e una divisa in pelle laccata contro l’umidità, corredata di strisce metalliche. Un mantello di pelle di pecora fornì ai combattenti riparo dalle intemperie e un elmetto di pelliccia – una sorta di colbacco – fu in dotazione dei soldati per i periodi di grande freddo. Della camicia di seta volta ad attutire i colpi acuminati s’è già detto.

Ogni combattente fu provvisto di un’accetta, una lima per appuntire le frecce e renderle micidiali, uno strumento per bucare all’occorrenza il cuoio, un amo, una lenza per pescare, un cavo per rimorchiare carri da trasporto, due bottiglie di cuoio impermeabili e adatte per conservare a lungo i liquidi, l’acqua e il Kumis, la bevanda alcolica atta a rincuorare e a riscaldare i combattenti. Una sacca di cuoio impermeabile servì per il trasporto del vestiario e delle vettovaglie.

Le razioni del rancio consisterono in prevalenza in carne secca, in formaggio di latte di cavalla, quindi particolarmente leggero e digeribile, e in pane, quando se ne ebbe. Ogni soldato però dovette provvedere almeno in parte al proprio sostentamento, cacciando e predando ovunque se ne presentasse l’occasione.

Per ogni gruppo di dieci soldati si ebbe una tenda pesante, più una leggera, fornita di anelli di metallo ai bordi per farvi passare una corda e saldarla al suolo. Un’ampia pelle dovette poi essere stesa sul terreno all’interno della tenda stessa, specialmente nei mesi invernali e delle grandi piogge. Lo scudo fu in cuoio o in legno di sandalo, a seconda dell’uso che se ne dovette fare.

Naturalmente numerosi furono i cavalieri dotati di cavalcature scelte per i periodi di guerra, mentre per tutti i giorni vennero cavalcati cavalli di rimonta. I cavalli dell’esercito, allevati in modo speciale, dovevano essere particolarmente alti, persino tredici o quattordici spanne, bevevano una sola volta al giorno e venivano foraggiati in prevalenza con l’erba dei prati.

I soldati poi erano tenuti a cavalcarli non più di un giorno su tre o quattro; negli altri le bestie riposavano e venivano lasciate a gruppi di decine di migliaia, nei pascoli ubertosi della Mongolia settentrionale, perché divenisssero forti e resistenti alle lunghe cavalcate del tempo di guerra. Naturalmente nessuno osava toccare i cavalli dell’esercito, pur se abbandonati, pena, ancora una volta, la perdita della vita.

L’armata procedeva a colonne opportunamente distanziate tra loro, per evitare che eventuali agguati ne colpissero più di una. La divisione dell’esercito in varie parti fu poi utilizzata per compiere azioni di disturbo e improvvise incursioni.

A un particolare tipo di camminatori peraltro fu assegnato il compito di tenere i contatti fra le varie sezioni dell’armata. Per i trasporti si fece uso di carri e anche di cammelli. Dei Cinesi furono imitati i carri da trasporto, le macchine d’assedio, le trincee, la polvere da sparo, nonché le tecniche per far brillare rudimentali mine impastate con sassi, fango e polvere pirica.

I segnali durante il giorno vennero compiuti con bandiere particolarmente colorate; di notte si usarono le torce. L’assalto fu annunciato dal suono di un timpano in bronzo o in pelle, denominato nakkara.

Al primo attacco venivano lanciate le avanguardie più veloci, bardate con armi leggere e tenute nel massimo silenzio per piombare inattese sul nemico, quindi seguiva la cavalleria pesante.

Durante le marce si cadenzava il cosiddetto passo del lupo, leggero, rapido e continuo. Si simulavano fughe e arretramenti per tentare imboscate e, al primo cedimento dell’avversario, lo si inseguiva in modo implacabile, sino a raggiungerlo e sopprimerlo.

Se prima di piombare sul nemico si osservava il più assoluto silenzio per sorprendere la preda inaspettati, una volta dato inizio all’assalto, urla gutturali e disumane contribuivano a spaventare gli assaliti che, anche per ciò, potevano aver l’impressione – per esempio le popolazioni degli Urali o più tardi le danubiane, come riportarono i cronisti occidentali – che i Mongoli non fossero dotati di parola e latrassero come cani, ululando come lupi.

L’organizzazione dello stato mongolico fu forse la prima e più attenta preoccupazione di Gengis che vi si dedicò appena assunto il potere, dato il disfacimento in cui le popolazioni e i territori si trovarono a causa delle vicende dei decenni precedenti il 1206, ovvero l’anno in cui egli divenne “sovrano universale”.

La compagine statale fu dunque di tipo feudale sotto lo stretto dominio suo e della sua famiglia. Furono del tutto proibite le organizzazioni tribali, tranne nel caso in cui esse si adattassero al nuovo ordinamento. Per esempio le tribù furono mantenute e potenziate nei territori passati di recente sotto l’amministrazione del Khan, onde mantenere un contatto con metodi e personaggi precedentemente al potere.

Gengis provvide tuttavia in ogni caso a trasferire presto poteri e sostanze a funzionari fidati che, in modo organizzato, tolsero di mezzo con sistemi rapidi e implacabili, appena se ne presentò l’occasione, tutti coloro che in passato avevano avuto il governo e rappresentato forme di autorità e di amministrazione differenti da quelle di Gengis.

Con questi metodi il grande capo ristabilì presto l’ordine in precedenza perduto e a lui tutti dovettero obbedire come a un inviato da Dio sulla terra.

La legge poi previde di onorare i virtuosi e gli innocenti, rispettare i saggi e soprattutto gli anziani – considerati come la memoria storica del passato e a volte come un vero e proprio libro di leggi –, impose di amarsi reciprocamente, di dividere il pasto con gli ospiti, di onorare Dio, di non commettere adulterio; e inoltre, di non dare falsa testimonianza, non tradire, rispettare le religioni altrui, senza dare la preferenza ad alcuna. Se i popoli stranieri, i più vicini soprattutto, si sottomisero volontariamente, furono trattati con una certa umanità. Coloro invece che tentarono di resistere a Gengis furono ritenuti ribelli contro Dio e come tali trattati.

D’altra parte la massima del Khan, a proposito degli stranieri troppo volti all’autonomia, fu semplice: «noi non sappiamo», egli disse, «cosa Dio ci riservi, ma Dio sa bene cosa succederà a voi che vi siete rifiutati di vedere».

Una simile dottrina pertanto fu praticata per giustificare qualsiasi eccesso e ogni tipo di tirannico genocidio. La capitale del potente stato fu Karakorum e lì convennero le cospicue risorse rastrellate dagli amministratori nelle città e nelle terre di recente occupazione, ove tesori e opere d’arte vennero portati via per essere concentrati nel luogo ove presero vita gli organismi centrali della compagine governativa.



La morte di Gengis frenò solo per breve tempo l’impetuosa carica tatarica – Tatari si chiamarono per l’appunto i Mongoli, mentre Tartari rappresenta una deformazione nata in zona occidentale – in seguito alla quale erano state conquistate tutta la Cina, la Corea e la Persia.

A continuare il compito dell’invincibile scomparso, fu chiamato – come già accennato – il figlio Ogodai (1229-1241), al quale si prospettarono due possibilità: proseguire la campagna militare in Russia, precedentemente avviata ma resa inutile dalla fiera resistenza dei Bulgari del Volga, oppure assicurarsi meglio il possesso della sterminata Cina. Di comune accordo si decise che l’obiettivo primario e più urgente fosse la Cina.

L’azione guerresca durò praticamente dal 1230 al 1234 e non fu priva di successi, nonostante le fulminee vittorie dei tempi di Gengis apparissero ormai un fatto irripetibile.

Ogodai fu anch’egli abilissimo e pieno di doti di grande guerriero e condottiero, ma gli mancò lo slancio del padre imitato ma non uguagliato.

I Cinesi poi si fecero più pronti e desti che per il passato e apparvero determinati a vender cara la pelle, prima di cedere anche un metro di terreno. L’irruenza e la sorpresa dei primi anni, inoltre, non giocarono più a favore dei Mongoli, attaccati e rintuzzati a loro volta con vigore da un nemico che li conobbe e li tenne in scacco. I Cinesi, ad esempio, con inusitata frequenza presero a lanciare tra i guerrieri avversari manciate di mine in ferro, piene di polvere da sparo, destinate a produrre morte e incredibili lacerazioni nel corpo di spedizione tatarico.

In Occidente – val qui la pena di dirlo – tali armi, più tardi introdotte nel nostro continente, erano allora del tutto ignorate dagli eserciti, i quali combattevano ancora con vecchie tattiche di guerra di posizione e lottavano interi anni per conquistare qualche chilometro, mentre le campagne militari orientali ebbero uno sterminato teatro di guerra, previdero ogni volta un percorso di centinaia e centinaia di miglia e si conclusero con enormi conquiste o, per converso, con altrettanto grandi sconfitte e ritirate, improvvise e tragiche per le conseguenze, sia per gli eserciti che per le popolazioni coinvolte.

Nel 1236 cominciarono le operazioni contro i Bulgari e altre popolazioni dislocate ai confini con la Russia. Nel 1237 gli invasori entrarono nell’Est europeo, attaccarono i Cumani sul basso Volga e sul Don, distrussero Ryazan, Kolomna, Mosca, Vladimir, Suzdal, Rostov, Yaroslav e Kiev (1240) e altre città russe. Fu annientata l’armata del granduca Giorgio Lungamano sul Sit e lo stesso granduca perì in battaglia.

Poi fu la volta di Polonia e Ungheria: nel 1238 il Khan cumano Kotyan, fuggito con duecentomila uomini, donne e bambini per evitare i Tatari chiese ed ebbe da Bela di Ungheria il permesso di fermarsi nella pianura ungherese, a patto che le popolazioni entrate in terra magiara divenissero cattoliche.

Nel 1240 i Tatari occupata Kiev si diressero su Polonia e Ungheria: furono prese Cracovia e Breslavia – lo stesso duca Enrico II di Polonia cadde sul campo nella battaglia di Liegnitz (1241) con un esercito di tedeschi e di polacchi – mentre erano minacciate la pianura di Vienna, la Germania dell’Oder, le terre ungarico-danubiane e la Dalmazia.

Tutta l’Ungheria fu finalmente sottomessa dagli invasori che si divisero il territorio, coniarono loro monete e nominarono un alto numero di ufficiali, come se prevedessero un’occupazione di tipo permanente. Il re Bela IV (1235-1270) attraverso la Croazia e la Dalmazia fu inseguito fino all’isola di Trau, sull’Adriatico.

Qui fortunatamente l’avanzata tatarica si bloccò e con essa le previste offensive contro l’Austria e la Boemia. Un corriere portò la notizia della morte di Ogodai, l’11 dicembre 1241, una morte destinata probabilmente a salvare l’Europa. All’inizio del 1242 le truppe si ritirarono per non tornare più.

Mentre questa enorme massa di manovra rischiava di distruggere con la sua sconvolgente carica di barbarie la civiltà occidentale e l’esercito tatarico compiva marce di migliaia di chilometri, e allorché, pur dopo l’allontanamento di Batu dai Balcani, rimasero in parte le sue truppe a sconvolgere disordinatamente Bulgaria e Russia, Albania, Dalmazia e Serbia, oltre alla già provata Ungheria, nella cristianità, ancora disattenta e disinformata, continuava la lotta senza quartiere fra cristiani.

Il papa e l’imperatore, Gregorio IX e Federico II , pressoché ignari dell’enorme pericolo che li sovrastava, continuarono nelle vecchie diatribe. In realtà – lo accennammo appena dianzi – l’unico a essere in qualche modo consapevole della minaccia mongolica fu Federico II che mise anche, ma invano, in guardia il pontefice sul vero nemico da battere – i Mongoli e non l’imperatore – nonché sulla necessità di ricercare l’unità di tutte le forze cristiane, occidentali e orientali, seriamente in pericolo.

Ma Gregorio IX ebbe la percezione del problema solo dopo il 1242 e lanciò la crociata antitatarica, allorché cominciò la ritirata degli invasori che lasciarono le regioni danubiane e la città di Pest, prima invano difesa da re Bela IV , in una totale desolazione.

Quindi l’Occidente cristiano si salvò senza l’aiuto del papa, in quel momento in parte estraneo ai problemi più importanti della sua epoca.

Mentre le popolazioni occidentali superarono quasi senza avvedersene il pericolo della terribile invasione barbarica, i principati russi rimasero sottomessi alla cosiddetta Orda d’Oro, uno dei khanati originati dalla divisione dell’Impero di Gengis.

Anche la Russia entrò a far parte dell’Orda d’Oro, mantenendo però le sue tradizioni nazionali e trovando il modo, tramite la strumentalizzazione delle forze degli occupanti, di bloccare l’espansione tedesca dei cavalieri dell’Ordine Teutonico nonché quella polacca. Quest’ultima venne tuttavia arginata dalla repubblica di Novgorod, sulla quale la sovranità tatarica fu soltanto nominale e che nel Duecento dovette respingere contemporaneamente gli assalti degli Svedesi e dei cavalieri teutonici. Alessandro Nevskij, così chiamato in quanto nel 1240 aveva vinto gli Svedesi sulla Neva, batté poi gli invasori giunti dall’Ovest in una grande battaglia sul lago ghiacciato di Peipus in Estonia (aprile 1242), venendo per questo da allora in poi venerato come un santo dalla Chiesa russa ortodossa. La supremazia politica all’interno del mondo russo fu contesa da vari principi. All’inizio essa fu appannaggio della città di Vladimir, il cui signore ebbe titolo di gran principe e nel 1229 vi si trasferì il metropolita Zosima.

Alla fine del Duecento si ebbe però l’ascesa di Mosca, nominata ripetutamente nelle fonti russe già a partire dalla metà del XII secolo, allorché era poco più che un villaggio circondato da palizzate ai piedi di un castrum detto anche Kreml o fortezza, da cui Cremlino. Con il Trecento Mosca si fece importante, situata come fu al centro di una rete fluviale e di strade, ove si snodarono i commerci da e per l’Oriente. Alla fortuna della città contribuirono poi i suoi principi e agli inizi del Trecento Ivan i Danilovich (1304-1341) che vi predispose il trasferimento del metropolita (1326).

A contrastare il predominio dei principi moscoviti, i cui rapporti con il mondo mongolico-tatarico furono tanto tempestosi, concorse poi un’altra compagine statale: il granducato di Lituania e il principato di Novgorod.

Il granducato lituano nacque praticamente a metà del Duecento dall’unione di popolazioni baltiche ancora in gran parte pagane. Con la fine del secolo la Lituania entrò, considerata la vicinanza fra le due terre, nell’orbita della Polonia e della dinastia degli Jagelloni e ciò, data la scelta cattolica della Polonia, assicurò anche l’adesione lituana alla religione di Roma.

Sin dall’inizio stabile invece, una volta spentasi la forza propulsiva dell’Orda d’Oro, si manifestò la creazione dello stato russo che poté considerarsi avviata proprio nel corso del Trecento e che conseguì promettenti successi nel XV secolo.

Il centro del nuovo regno deve ritenersi il principato di Mosca, città sviluppatasi – lo abbiamo appena detto – nel Trecento e soprattutto nel Quattrocento, mentre i centri di Novgorod e di Kiev erano divenuti già nei secoli precedenti politicamente e commercialmente prosperi.

Lo stato russo vero e proprio, sorto dunque a Mosca sulle rovine del grande Impero dell’Orda d’Oro fondato nel XIII secolo da Gengis Khan, signore dei Mongoli, dopo aver subìto un’ennesima, grave sconfitta da parte dei Tatari (1382), fu capace di liberarsi dal pericolo asiatico e, volto verso l’Occidente, assorbì altre città e staterelli circostanti, fra i quali anzitutto la già citata città di Novgorod, il più importante e grande snodo di scambi commerciali fra l’Europa del Nord e l’Oriente asiatico.

Nell’opera di consolidamento politico sociale del nuovo stato rafforzatosi anche sulla base delle nuove energie animate dalla presenza dei Tatari, al pari dei Normanni in Occidente, apportatori oltre che di sconvolgimenti di inconsueti, importanti ordinamenti, i principi moscoviti si avvalsero anzitutto dell’appoggio rivelatosi prezioso della Chiesa russa, il cui metropolita ortodosso, lo si è detto, si stabilì a Mosca sin dagli anni venti del Trecento, contribuendo a rendere quella città un punto di riferimento per l’intera nazione sotto l’aspetto economico e culturale e quindi anche politico.

Questo legame con l’aristocrazia assicurò pertanto alla Chiesa russa prosperità e prestigio, moltiplicò i templi e le organizzazioni religiose, pur se mantenne i patriarchi in qualche misura alle dipendenze del potere dei granduchi poi dei sovrani che, una volta consolidatisi, divennero preminenti e cercarono di non consentire al clero inserimenti in ambiti riservati alla vita politica e amministrativa.

Tuttavia – concludendo qui una vicenda successiva ma che, tutto sommato, preferiamo ora rappresentare per maggior chiarezza in connessione con gli eventi già esposti – noteremo che nel secolo XV la Chiesa russa, nonostante l’oppressione dei potenti, si rafforzò talmente che riuscì a volte persino a intessere proficui rapporti con il mondo politico.

Tale situazione rese, come è naturale, più ricco e potente il clero moscovita tuttavia non di rado sottoposto ai più arroganti fra i principi in carica, i quali ebbero per molti elementi ancora connessioni con i precedenti potentati barbarici.

La soggezione degli ecclesiastici ai granduchi apparve ancor più evidente allorché, nel corso del Concilio di Firenze del 1439, si compì l’unione fra la confessione bizantina e la romana.

Al Concilio partecipò infatti, assumendovi una caratterizzante funzione, anche il metropolita russo Isidoro che, al ritorno a Mosca nel 1441 venne tratto in arresto dal principe Vasilii II il Cieco, il quale nutrì il timore che l’accettazione dell’autorità del papa di Roma finisse con il limitare l’influenza dei potentati moscoviti sul clero russo.

Inoltre Vasilii si preoccupò che la scelta “romana”, ratificata a Firenze, aumentasse il potere della monarchia cattolica lituano-polacca nei confronti della vicina Russia.

Isidoro allora fu destituito e sostituito con il patriarca Giona, vescovo di Rjazan, il quale ricevette dal patriarca costantinopolitano l’usuale titolo di metropolita di Kiev e di tutta la Russia.

Dopo quella elezione però e in seguito alla caduta di Costantinopoli in mano ai Turchi, il sinodo dei vescovi russi elesse da solo il metropolita, sottraendolo del tutto alla ratifica costantinopolitana. Mosca poi, da quel momento rivendicò l’autocefalia da Costantinopoli e dal pontefice occidentale, cominciando a darsi la denominazione di terza Roma, finendo con ciò per porsi maggiormente nelle mani dei principi moscoviti.

Intanto, dopo la ritirata dalle regioni dell’Est europeo, i Mongoli in Oriente continuarono a conquistare l’Armenia, la Mesopotamia, la Siria, l’Egitto. Nel 1246 finalmente fu eletto Gran Khan Guyuk (1246-1248), il cui impeto tuttavia apparve destinato a infrangersi contro la resistenza araba, intensificatasi attorno alla metà del secolo.

Situazioni contingenti, divisioni interne, rivalità e difficoltà organizzative nate dalla difficoltà di tenere sotto controllo i quattro enormi khanati sorti dopo la morte di Gengis – quindi un Impero complessivamente grande quanto l’Asia e comprendente parte dell’Africa e sia pur per un lembo anche l’Europa – impedirono alla flotta dislocata nei porti coreani di dar luogo, sebbene vi provassero soltanto alcuni decenni più tardi, alla conquista del Giappone, fallita due volte nel 1274 e nel 1281.

Tuttavia, molto in ritardo le potenze cristiane, il papa Innocenzo IV soprattutto (1243-1254), si mostrarono più consapevoli e quindi terrorizzate dai metodi tatarici e dalle possibili conseguenze delle terribili invasioni, i cui effetti giunsero pure ingigantiti dai racconti dei Nestoriani, alle orecchie degli ignari europei.

Inoltre il papa, forse prestando fede ai racconti diffusi ancora una volta in ambienti nestoriani sul grande monarca cristiano – il prete Gianni di cui si favoleggiava in Occidente – il quale si sarebbe preparato ad attaccare definitivamente i Saraceni dall’Est, pensò che sarebbe stato opportuno prendere un contatto diplomatico con i Mongoli, onde sondarne le effettive intenzioni ed eventualmente sfruttare la loro inimicizia per l’Islam onde combattere gli Arabi.

Così in occasione del Concilio ecumenico di Lione del 1245 in cui si celebrò la definitiva condanna di Federico II di Svevia, si discusse anche in merito alla necessità di propugnare un’effettiva unità di tutti i cristiani sia contro i pericoli provenienti dal mondo arabo, sia contro quelli, più recenti e concreti, profilatisi all’Est e materializzatisi in seguito alla spinta tatarica nelle regioni slavo-balcaniche. Fu deciso allora di attuare una presa di contatto con i Tatari. Con questo proposito infatti Innocenzo IV inviò quattro missioni nel territorio mongolico, due di frati francescani e due di domenicani, ritenendo che i tempi fossero maturi per un contatto con i Mongoli.

Diremo in merito che non molto tempo dopo il Khan e parte di quella popolazione si convertirono al buddismo, ma ciononostante, verso la metà del Duecento il papa nutrì qualche speranza, incoraggiato forse da Minoriti e Predicatori già alcune volte recatisi nelle terre tatariche, che Guyuk intendesse in certa misura avvicinarsi alla fede di Cristo.



Negli anni 1245-1247 si svolse pertanto l’ambasceria affidata al francescano Giovanni da Pian del Carpine, il cui resoconto di viaggio, integrato da quello del minorita Benedetto, comparve nella importante Historia Mongalorum.

Giovanni ci raccontò che a nome del ponteficeromanopropose la conversione al cristianesimo a Guyuk che, quasi certamente, non comprese né la portata della richiesta, né la natura della religione cristiana e la funzione del suo papa. Vicario di Cristo era infatti per lui un’espressione quasi vuota di contenuto e certo i Mongoli non fecero gran differenza fra cristianesimo e buddismo, più vicino quest’ultimo alla mentalità e alle tradizioni culturali di quel popolo asiatico.

Tuttavia Giovanni da Pian del Carpine consegnò personalmente al Khan una lettera del papa in cui, nel nome di Cristo, si rimproverarono i Tatari per i loro massacri e le loro devastazioni e li si minacciò dell’ira di Dio qualora non avessero cambiato orientamenti e vita. Probabilmente Giovanni dovette essere al corrente di un’altra lettera precedentemente portata a Guyuk dal domenicano Luigi del Portogallo, il quale si appellò anch’egli ai Mongoli perché riconoscessero Gesù Cristo e adorassero il suo nome. Per divenire comprensibile, l’epistola del pontefice dovette essere tradotta dal latino in persiano, quindi in mongolo e, a sua volta, la risposta di Guyuk fu volta dal mongolo al persiano e quindi in latino.

I due uomini certo rimasero lontani l’uno dall’altro e tuttavia le parole del Khan, sebbene non relative a un sia pur generico consenso per le esortazioni pontificie e volte in sostanza a ribadire che la religione mongolica non era meno importante della cristiana, rivelarono in Guyuk un’attitudine per i problemi della spiritualità di Roma meno conosciuta, ma non meno significativa e da tenere in considerazione.

Al suo ritorno comunque Giovanni riferì che i Mongoli avevano il proposito di conquistare il mondo e consigliò i cristiani di affrontarli apertamente e sotto la guida di un unico, valente capo. Inoltre egli fece presenti le astuzie dei Mongoli in battaglia, il loro modo di combattere, di affrontare i nemici, di annientarli e raccomandò che in attesa di nuove possibili irruzioni tatariche in Occidente, tutti gli oggetti più preziosi posseduti dalla Chiesa o da altri regnanti fossero ben celati al nemico e riposti in sicure e riparate caverne.

Rientrando dall’Oriente, presso Lione, Giovanni da Pian del Carpine ebbe poi la ventura di incontrare fra gli altri il francescano parmense Salimbene de Adam, autore di una delle più intriganti e importanti cronache del Duecento, piena di notizie gustose e interessanti, spesso di prima mano, relative a pontefici, come Gregorio X, e a sovrani come Luigi IX il Santo di Francia. Una delle pagine più significative di questa inconsueta cronaca è appunto dedicata a Giovanni da Pian del Carpine.

Quest’ultimo, che soggiornò presso il medesimo convento ove ebbe a trovarsi allora Salimbene, mostrò a tutti i frati, in attesa di consegnarla a Innocenzo IV , una coppa di legno portata in dono al papa da parte del Gran Khan, recante sul fondo una figura di una bellissima sovrana non realizzata pittoricamente nell’oggetto, ma di origine miracolosa, impressa sul basamento addirittura per virtù delle stelle.

Se tale immagine si fosse segata con la coppa anche in cento parti – proseguì Salimbene il quale, benché uomo di Chiesa e francescano, si mostrò pronto a riferire leggende intinte di ricordi magici ed escatologici – ognuna di esse avrebbe riprodotto altrettante volte la stessa effigie miracolosa.

Salimbene, lo si avverte appieno, fu del tutto rapito dal racconto e dalla visione di un mondo soprannaturale in qualche modo legato all’escatologismo consueto nel Duecento, e consono a chi come lui fu imbevuto di dottrina gioachimita e visse nell’attesa della fine dei tempi e dell’inizio della terza età, denominata dello Spirito.

Tutto quanto allora gli fu narrato da Giovanni da Pian del Carpine si rivelò all’autore della Cronaca in un’ottica quasi magica; così gli apparvero straordinari i paramenti sacri inviati in regalo dal Khan a Innocenzo IV , ma soprattutto lo colpì il racconto delle lunghe marce, degli stenti, della fame e del freddo patiti, della pioggia battente e del caldo sopportati fino a quando Giovanni non fu giunto alla presenza del capo tatarico, cioè del capo di un popolo – egli riportò – abituato a nutrirsi di carne di cavallo e di latte di giumenta.

Chiunque fu introdotto alla presenza del Khan – aggiunse inoltre Salimbene – dovette indossare indumenti di porpora. Questi poi chiese a Giovanni chi fossero i dominatori dell’Occidente. Il papa e l’imperatore, era stata la risposta di fra Giovanni, di cui il più potente era senza dubbio il primo e il tataro allora, non avendo più dubbi, consegnò al francescano una sua lettera, in cui mise in evidenza le differenze fra le convinzioni religiose orientali e le occidentali.

Il Khan – rilevò Salimbene manifestandosi dello stesso parere dell’autore dell’Historia Mongalorum – non pensò neppur da lontano di prendere il battesimo come il papa gli proponeva, tramite la missione francescana. Meno che mai poi ritenne che fosse più vicino al vero chi credeva in Cristo e nel suo Vicario rispetto a chi, come il suo popolo, credeva in un Dio nel cui nome e con la forza da esso infusagli il mongolo aveva devastato ogni terra dell’Oriente e di alcune regioni occidentali.

Peraltro Salimbene riferì pure – e ciò è di indubbio interesse e pur corrispondente al vero – che il capo mongolico fu in qualche misura pure inorgoglito dell’attenzione riservatagli da Innocenzo IV che gli inviava una missione diplomatica, recatasi fino a lui da terre tanto lontane. Salimbene così fu consapevole – rivelando anche qui finezza d’intuito – dell’importanza eccezionale di un rapporto che avrebbe potuto mutarsi e approfondirsi in senso spirituale, pur se agli inizi egli lo presentò solo come un approccio inconsueto e significativo, sul cui sviluppo non era possibile pronunciarsi compiutamente, anche se in prospettiva avrebbe potuto essere gravido di conseguenze.

Il nostro francescano allora si mostrò attento a narrare la storia dei primi e poi dei successivi incontri fra la Chiesa romana e il mondo tatarico, da quelli del tempo di Innocenzo IV per giungere – ma vi torneremo più avanti – all’incontro fra l’ambasceria mongolica e papa Gregorio X, nel 1274.

L’ultimo accenno fu invece relativo all’invio di una delegazione di sei francescani, decisa dapapa Giovanni XXI nel 1276, fra cui si menzionò Gherardo da Prato, un minorita con cui Salimbene divise la cella nel convento di Pisa.

Ci siamo soffermati sul complesso delle testimonianze tatariche salimbeniane, per porre in evidenza più elementi: il primo è che la Cronaca conferisce significato alla cultura mongolica e al suo senso di tolleranza, visibile al di là di tanti particolari crudi contenuti in quella civiltà, pure ingentilitasi, dopo gli anni terribili di Gengis, anche a contatto di tendenze e personalità nuove.

Il secondo elemento riguarda la funzione esercitata dalla Chiesa romana che, sebbene in ritardo, fu l’unica in quella vicenda ad assumere un ruolo di portata ecumenica. Terzo elemento è che il tramite per un possibile incontro fra Occidente cristiano e Mongoli fu costituito dai Francescani.

I frati Minori difatti furono in prima fila quando si trattò di predicare in nome del Vangelo di Cristo e compirono la loro missione, spingendosi sin dove nessun evangelizzatore era mai arrivato. Di questa azione nobilissima, inaugurata da Giovanni da Pian del Carpine e continuata per decenni nel Duecento, Salimbene, oltre all’Historia Mongalorum, ci consegnò una testimonianza invero significativa.



L’Occidente insomma, nonostante i timori e le speranze di Giovanni da Pian del Carpine, di Salimbene de Adam e poi di Ezzelino di Lombardia, di André di Longjumeau, di Guglielmo di Rubruck e di altri ambasciatori cristiani, pur se non per suo merito, poté considerarsi salvo, mentre solo il maggiore degli imperi tatarici comprendente la Cina e la Mongolia raggiunse notevole potenza e splendore con il Khan Qubilaj (1251-1290).

Questi, più tardi, spostò la capitale da Karakorum a Pechino, chiamata allora Khanbalik ovvero la città del Khan, divenuta grande, abitata dall’aristocrazia e dai funzionari del fiorente Impero; tuttavia all’inizio il gran Khan pose ancora la sua base politico-commerciale nel vecchio centro di Karakorum.

Qubilaj altresì volle anch’egli forse più dei predecessori entrare in rapporti con la cristianità occidentale e a rivelarcelo fu soprattutto la missione capeggiata da Guglielmo di Rubruck, partita nel 1253 e inviata da re Luigi IX di Francia (1226-1270), rispetto ad altri sovrani occidentali più attento agli eventi maturatisi nel medio e nell’estremo Oriente.

Al pari di quanto accadde a Giovanni da Pian del Carpine anche Guglielmo di Rubruck, autore di un’importante opera dedicata al suo viaggio, denominata Itinerarium, non sarebbe dovuto arrivare sino in Mongolia, tuttavia pure lui giunse a Karakorum, dopo un’estenuante marcia a cavallo e una volta ancora constatò come l’interesse concreto dei Tatari per il cristianesimo fosse pressoché nullo. Infatti la lettera inviata in risposta dal Khan a Luigi IX fu cortese ma generica e distaccata e soprattutto completamente disinformata sull’Occidente e i suoi effettivi problemi.

La descrizione dei sistemi di vita, delle abitudini e degli intendimenti dei Mongoli, effettuata dall’ambasciatore regio per Luigi IX , interessante ed esauriente, serve a completare i numerosi dati in precedenza offerti da Giovanni.

In più Guglielmo descrisse attentamente la capitale Karakorum, presentata come un’immensa città, popolosa e densa di attività commerciali e politiche. In particolare con attenzione l’ambasciatore rappresentò la parte più importante dell’abitato situata all’interno delle mura, una creazione dei tempi di Gengis Khan, cui si dovette il potenziamento di quel centro commerciale e militare.

Confinante con la cinta muraria fu ricordata la residenza del Khan, ampiamente protetta. All’interno del recinto – egli narrò – sorgeva il sontuoso palazzo edificato da Ogodai, cui risultava annessa una chiesa con una navata centrale e due laterali, ognuna separata da due file di colonne e con tre porte sul lato sud. All’interno delle mura abbondavano residenze sontuose e pavimentate, ampie case, strade anche larghe.

La parte della città situata fuori della cinta muraria risultava invece meno imponente. Vi si trovavano due quartieri ben divisi, l’uno saraceno, ove erano situati i mercati e i magazzini commerciali, l’altro cinese, popolato per lo più da artigiani. A parte era collocata poi una serie di grandi palazzi abitati dal personale di corte, segretari, camerieri, guardia personale del Khan.

Quando il sovrano ricevette Guglielmo, sedeva su un giaciglio situato sopra un’alta pedana posta a ridosso della parete nord del palazzo, in modo da risultare ben visibile a tutti i presenti. Due scalinate conducevano alla pedana; da una i coppieri portavano il calice al Khan e dall’altra glielo portavano via. Fra le due scalinate un ampio spazio era riservato al coppiere, agli ambasciatori e agli occasionali visitatori che recavano doni.

Di fronte all’entrata poi sorgeva un grande albero lavorato in argento, ai cui fianchi erano posti quattro leoni in argento sbalzato, da ognuno dei quali usciva uno zampillo di fresco latte di cavalla. All’interno dell’albero, attraverso quattro canne completate da altrettante teste di serpenti d’oro a bocca aperta, uscivano bevande di differente tipo per i visitatori: vino, Kumis boal – una bevanda con il miele – e birra di riso.

La pregevole opera d’arte cui Guglielmo riservò notevole attenzione, si rivelò come un capolavoro dovuto a un artigiano occidentale imprigionato dal Khan e fatto lavorare per lui, un tal Guglielmo di Parigi, uno degli unici legami di quella corte con il regno di Francia e la cristianità.

Sulla cima dell’albero si trovava un angelo d’argento recante una tromba, mentre nascosto alla base dell’albero stesso stava un servo con il compito di soffiare in un tubo collegato all’albero allorché il coppiere aveva bisogno di bevande. A quel punto i servi versavano nelle rispettive canne i liquidi già pronti che venivano in tal modo sontuosamente offerti.

Questa inconsueta cerimonia si svolgeva in particolare due volte all’anno, quando il Khan celebrava talune feste nella reggia all’inizio della primavera e alla fine dell’estate.

Nella seconda metà dello stesso secolo Qubilaj, che fu eletto Khan in Mongolia, (1260-1294), si trovò costretto a cominciare una sanguinosa e defatigante guerra civile contro il competitore Arik-Boge, eletto a sua volta Gran Khan in Karakorum. Così da allora in poi, mai più vi fu un governo tatarico unitario e ciò naturalmente indebolì la grande possanza di quell’Impero. Terminato nel 1368, quando l’ultimo imperatore Yuan, Tokun Tamur, cadde sotto l’avanzata della dinastia Ming.

Da allora in poi, quindi, il contatto tra Occidente e Oriente non fu vano e gli ambasciatori del Khan (bisognoso di stringere alleanze fuori del continente asiatico e preoccupato anche dell’avversione araba), si recarono a restituire la visita dei visitatori francescani e domenicani al pontefice Gregorio X nel corso del secondo Concilio di Lione del 1274.

In occasione di tale assise i Tatari giunsero dunque presso i padri conciliari che nutrirono in quella circostanza la concreta speranza di pervenire alla conversione dei Mongoli alla religione di Cristo.

Dopo le missioni di Giovanni e di Guglielmo di Rubruck, altre ve ne furono capeggiate da Ricoldo di Montecroce e Odorico da Pordenone che ebbero entrambi fertili contatti con i Tatari, ne appresero usi e costumi e schiusero poi ai mercanti occidentali la via della seta, insegnando loro la strada che attraverso un percorso di terra congiunse l’India al nostro continente.

Fra questi ultimi si ricordano soprattutto i fratelli Polo, Matteo e Niccolò, i quali, dopo aver compiuto un primo viaggio, fra il 1260 e il 1269 rientrarono a Venezia per organizzarne un secondo in cui furono accompagnati da Marco Polo, loro figlio e nipote, un viaggio che iniziatosi nel 1271 durò sino al loro rientro a Venezia nel 1295. Nel 1275 i grandi viaggiatori incontrarono il Khan Qubilaj che li ammise di buon grado alla sua corte.

Marco, vissuto poi sino al 1324, compose il Libro delle meravigliedel mondo , meglio conosciuto come Il Milione, dettato a Rustichello da Pisa, il quale però redasse forse autonomamente l’opera sulla base dei racconti di Polo attraverso cui il veneziano, fatto prigioniero probabilmente a Laiazzo (1296) o a Curzola (1298) e di lì trasportato nel carcere genovese, tramandò le vicende che portarono Rustichello a immortalare il fascinoso mercante-avventuriero, diventato uomo di fiducia di Qubilaj.

Il Milione poi fece bene intendere come il mondo occidentale riuscì a mettere a profitto la favorevole situazione politica creatasi con l’espansione mongola e più tardi, sia pure attraverso interessi commerciali, seppe favorire anche il proselitismo cattolico.

Nello stesso tempo l’opera rivelò l’antica ricchezza, la civiltà rozza ma piena di attrattive di un popolo indomito. Inoltre Marco lasciò notizie preziose sul Giappone e sull’India.

Tra i Genovesi ricorderemo invece i due navigatori, Ugolino e Vadino Vivaldi, usciti dal Mediterraneo, oltre le colonne d’Ercole, per costeggiare l’Africa occidentale e scoprire la via delle Indie. Essi non furono però in grado di tornare indietro e la loro fine misteriosa è riecheggiata nel canto dell’Ulisse dantesco, ossia nel XXVI dell’Inferno.

Pur se in un ambito complessivamente confuso, dominato in gran parte dall’ignoranza e dal pregiudizio, il XIII secolo dunque, anche in rapporto ai contatti con l’Oriente, con la nuova civiltà tatarica e i suoi problemi, mostrò pertanto un’apertura notevole, superata ampiamente nei due secoli successivi, ma che costituì una importante base per successive, più grandi conquiste.

Mentre nel XIII e nella prima metà del XIV secolo la spinta mongolica che aveva generato la famosa Orda d’Oro avrebbe dominato in modo quasi incontrastato oltre le regioni asiatiche e mediorientali, l’Est europeo, minacciando e invadendo ripetutamente Mosca e Kiev, l’Ucraina, la Polonia, l’Ungheria e la Bulgaria, sul finire del Trecento si crearono poteri politici locali, in grado di contrapporsi alla minaccia tatarica.

Negli ultimi decenni del secolo però si profilò un nuovo, grave pericolo: l’invasione dell’esercito di Tamerlano, vissuto fra il 1336 circa e il 1405.

Figlio di un capo mongolo di Samarcanda – nacque a Kish, la “città verde” – non imparentato con Gengis Khan, per quanto non pochi cronisti e storici abbiano diffuso questa leggendaria notizia, fu, come racconta un cronista arabo, un uomo di alta statura, ebbe la testa massiccia, la fronte alta e si mostrò notevole per forza fisica e coraggio. La natura lo aveva ben dotato, era vigoroso, spalle larghe, mani possenti, pelle bianca e chiara, voce profonda e armoniosa. Egli possedette inoltre eccezionali qualità militari e politiche e apparve di ben alte ambizioni. Al principio infatti divenne consigliere ed esercitò una certa autorità in nome del Khan.

Però siffatta carica fu fortemente riduttiva rispetto alle sue ambizioni che lo portarono a entrare segretamente in Samarcanda ove, improvvisatosi capopopolo, animò un’insurrezione che gli aprì per la prima volta la strada verso il potere.

Ma la sua ascesa non fu facile, conobbe l’esilio e la sconfitta; poi, radunò attorno a sé un esercito potente e crudele e il 10 aprile 1370 divenne in qualche modo re, allorché si pose sul capo una corona d’oro, nel corso di una fantasmagorica manifestazione popolare, organizzata a Bactra che egli aveva appena conquistato.

Abbiamo or ora detto che il nostro grande personaggio poté considerarsi solo in certo senso sovrano: infatti, intendendo egli restaurare l’Impero di Gengis Khan, non volle tenere per sé altri titoli se non quello di emiro e mantenne sempre accanto alla sua persona un personaggio che fece eleggere con il titolo di Khan, ma che non ebbe alcun effettivo peso politico, non decise e non disapprovò nulla, limitandosi soltanto a fare quel che il “capo” gli comandava servendosene da copertura, per non assumersi direttamente responsabilità di azioni che avrebbero potuto renderlo impopolare. Dopo di che, con estrema determinazione e con metodi spietati cominciò una serie di campagne militari, durata in modo quasi ininterrotto per circa venticinque anni.

Le caratteristiche di tali campagne furono due: la capacità fulminea di piombare su terre e città, sottoponendole a trattamenti di crudezza disumana; l’altra caratteristica altrettanto prodigiosa fu quella di espandere la dominazione suddetta per migliaia di chilometri, cosa che consentì all’autoritario despota di occupare, in particolare fra il 1386 e il 1398, territori dall’estremo Est asiatico, da Samarcanda per l’appunto, la città amata e abbellita dal terribile capo militare, a Mosca, a Damasco, alla Siria, all’Iraq, all’Iran, all’Afghanistan, al Turkmenistan, all’Uzbekistan, al Kirgizistan, al Caucaso, all’Armenia, all’Anatolia orientale, sino in Persia e in India, al Gange, a Delhi e a Baghdad.

In meno di un terzo di secolo insomma Tamerlano percorse mezzo mondo cospargendolo di rovine, lasciando quasi ovunque il segno della sua determinazione, accoppiato a quello della sua crudeltà e una serie di prove della sua potenza distruttrice unita anche alla sua volontà di creare nuovi ordinamenti e situazioni politiche diverse dalle precedenti.

Certo però restò, al termine delle sue lunghissime campagne militari, una quantità di nomi di città e di località devastate o distrutte per sempre, di costruzioni considerate sino ad allora immortali e rovinate irrimediabilmente dopo il suo passaggio, di campi ubertosi, tornati in condizioni desertiche: una regione come il Seistan, ad esempio, dopo le sue battaglie apparve per lungo tempo privata di canali di irrigazione e di sorgenti d’acqua.

La fama delle sue efferate crudeltà si diffuse presto nell’Impero bizantino e di lì in Occidente. Per esempio, preso da una mania di contabilità scrupolosa in merito a quanto riguardasse la guerra, giunse al punto di compiere un censimento di tutte le teste tagliate e fatte accatastare in bell’ordine a mucchi a forma di piramidi.

A volte, se non vi fu tempo per fare i conti, preferì calcolare a occhio i morti che si valutarono in centomila persone sgozzate il 17 dicembre 1398 dinanzi alle rovine del forte di Lai. Nel corso della campagna di Seistan, del dicembre 1383, egli fece uccidere tutta la popolazione della capitale senza distinzione di sesso o età, uomini e donne, vecchi e fanciulli, “dai centenari ai bimbi in culla”. In qualche caso, per fare prima, le vittime furono sotterrate ancora vive. Fu questa, come si sa, la sorte toccata a quattromila cavalieri armeni cristiani che nell’estate andarono a rafforzare una guarnigione nemica del gran capo. Il ricordo della distruzione delle città russe di Sarai e Astrakhan fu uno spettacolo di tal ferocia da far tremare quanti lo rammentarono, nemici e alleati. Quando vi fu tempo, invece, egli si attardò in composizioni più ricercate, ma ancora più impietose delle salme: piuttosto recentemente infatti, un gruppo di archeologi che aveva compiuto scavi sull’Akhtuba, ha scoperto un ammasso di scheletri, cui furono mozzati con metodo testa, mani e piedi.

Così, nell’immaginario collettivo orientale e soprattutto occidentale, con Gengis Khan e Attila, Tamerlano costituì una sorta di tragica “trimurti” destinata a sconvolgere per anni la vita e la pace di poveri e meno poveri cittadini.

Tuttavia la fisionomia di Tamerlano, allorché la si esamini nelle fonti orientali e occidentali, si mostra assai più complessa di quella di altri grandi conquistatori. Egli fu sì feroce quanto Attila e possedette una crudeltà raffinata almeno quanto quella di Gengis Khan, ma amò l’arte ed ebbe per certi aspetti della civiltà impulsi pari a quelli di Alessandro il Macedone. Come Pietro il Grande di Russia e Luigi XIV di Francia possedette ampie vedute in merito all’edilizia e all’urbanistica e dovette considerarsi creatore di nuove, grandi città.

In guerra fu un genio della tattica, seppe sfruttare le debolezze e gli errori degli eserciti avversari, coprendo le deficienze del proprio. A differenza di Attila e di Gengis, rimasti ambedue capi di tipo nomadico anche dopo aver acquistato grandi possedimenti e quindi volti a privilegiare la città composta di carri rispetto a quella formata da imponenti costruzioni, Tamerlano amò i palazzi di marmo e di pietra, la solidità delle colonne e degli archi, tracciò strade e costruì ponti.

Una volta conquistata Delhi, ma non sappiamo fino a che punto la notizia sia del tutto fondata e non sia andata ampliandosi di particolari sconvolgenti ma leggendari, egli fece costruire ai quattro angoli della città altrettante piramidi di teste tagliate ai suoi nemici.

A Sebsevar, capitale del Khorassan, demolì le vecchie fortificazioni, facendole sostituire con le nuove e fin qui nulla di male. L’originalità però fu costituita dal particolare che, per rendere i rinnovati bastioni “magicamente efficaci”, vi fece murare vivi duemila uomini, convinto che un edificio acquistasse una maggiore stabilità se si fosse incorporata nelle mura o nelle fondamenta qualche vittima appositamente fatta sacrificare, prima di cominciare la costruzione.

Questo stesso capo in grado di compiere tante atrocità, fu però anche capace di dare impulso vitale ai commerci e ai traffici delle città e delle grandi strade carovaniere dell’Asia centrale e del Medio Oriente. Inoltre fu soprattutto un costruttore.

Perciò, se per Attila si affermò che dovunque fosse passato non sarebbe più spuntata l’erba, per Tamerlano si potrebbe dire che volle far riconoscere le città cadute sotto la sua violenta conquista dalle ampie torri, in cui incastonò le teste dei nemici, infisse a decine di migliaia nel cemento. E questo fu peraltro, ad esempio, il prezzo che lungo un quindicennio la regione persiana pagò con le più crudeli spedizioni punitive e con gli attacchi organizzati, da parte di Tamerlano, per rispondere alle cattive azioni di pochi carovanieri sconsiderati o per qualche gruppo di ladri volti a depredare i pellegrini.

Egli protesse poi le arti e la poesia. A Yesi, in Turkestan, fece erigere uno splendido edificio sulla tomba del poeta mistico turco Ahmed Yesevi.

A Samarcanda, divenuta splendida metropoli durante la sua vita, egli fece costruire nella moschea di Shah-Zindeh una grande tomba per sua sorella, Ciogiuq Bika. Accanto fece poi erigere uno splendido mausoleo giunto sino a noi, riservato alla sua salma. Secondo la tradizione però l’edificio sarebbe rimasto vuoto – infatti il gran capo non fu sepolto in quel sacro luogo – perché a causa della sua eccezionale crudeltà la terra avrebbe rifiutato ogni contatto con lui e quindi quelle spoglie mortali sarebbero rimaste sospese in cielo.

La morte colse Tamerlano il 19 gennaio del 1405, mentre pur essendo in gioventù diventato zoppo – lo abbiamo dianzi ricordato – avendo un braccio atrofizzato ed essendo un infermo che continuava a vivere solo per forza di volontà, ebbe in animo l’organizzazione di una nuova spedizione, volta a sottomettere l’intera Cina. Tanto è vero che la morte lo raggiunse nel momento in cui, pur trovandosi in pieno inverno, era riuscito a concentrare a Utrar, sul Syr Darja, un esercito di proporzioni immense.

Fu sepolto a Samarcanda, la città che aveva immensamente amato e che rimarrà sempre legata al suo nome. Il suo corpo riposò circondato dai suoi sotto la cupola a forma di bulbo del superbo Gur-i-Amir, che, in ordine di tempo, fu forse il primo dei tanti palazzi funerari che costellano la civiltà islamica. La fama delle sue azioni eroiche e crudeli durò a lungo, mentre solo per poco tempo gli sopravvisse il suo Impero presto polverizzatosi. Presso gli occidentali in particolare egli continuò a vivere attraverso le storie e le leggende tramandateci da personaggi, che ebbero la ventura di incontrarlo e conoscerlo.

Singolare in particolare fu la sua sorte che lo volle immortalato da due cronisti provenienti dalla zona iberica, sorte che determinò così un incontro fra Estremo Oriente e altrettanto Estremo Occidente: il primo fu Ruy Gonzales de Clavijo, il cronista inviato da Enrico III il Dolente, re di Castiglia, presso Tamerlano nel 1403. A Gonzales dobbiamo la Historia del Gran Tamoran e itinerario y enarracion de la embaxasa, una narrazione colorita e, a volte, fantasiosa, che si legge tutta d’un fiato come un romanzo.

L’altro scrittore spagnolo incontratosi con il Conquistatore fu Pietro Mexia il quale compose, utilizzando l’opera di Gonzales e altre opere dell’epoca, una Vida del Gran Tamerlan, destinata anch’essa a incontrare, per l’epoca, in cui fu pensata e scritta, un pubblico abbastanza ampio e interessato.

Anche gli umanisti italiani, come dicemmo in precedenza, furono attenti a riprodurre, talvolta amplificandola, la realtà drammatica della presenza turca nel Mediterraneo e pure nella nostra penisola, che ne fu a volte sfiorata; essi quindi osservarono con interesse l’opera di Pietro Mexia e parlarono nei loro scritti di Tamerlano.

Paolo Giovio così gli dette un certo spazio nei suoi Elogi e Abramo Ortelio gli riservò quasi un posto d’onore nel Theatrum orbis terrarum, in cui l’autore provò gusto a parlare di personaggi inconsueti per il loro carattere e il loro modo di agire e di pensare e fra questi Tamerlano gli parve nel suo genere quasi ineguagliabile.

Pietro Perondino, nel 1553, scrisse in latino la Magni Tamerlani Scytarum Imperatoris Vita. Dalle cronache al teatro il passo è talvolta breve e a compierlo furono anzitutto gli autori elisabettiani che in Inghilterra scelsero questo monarca per comporne figurazioni orripilanti e fastose, che ebbero preminenza sulle scene drammatiche sempre ben disposte a rappresentare personalità grandi, sia pure nel male.

Ma la maggiore attenzione gli fu rivolta dai musicisti barocchi, Haendel, Porpora, Vivaldi e Sacchini, in prevalenza italiani insomma, che trovarono perfetto per le dimensioni dell’arte barocca contemporanea un personaggio, invero per vari aspetti, considerabile un campione dell’artificio secentesco.

L’avventura di Tamerlano, rapida e sconvolgente, conseguì non pochi risultati e fra gli altri quello di fermare un’altra manovra espansiva diretta verso l’Asia Minore bizantina e l’Europa: quella dei Turchi Selgiuchidi.

Questi ultimi affacciatisi, come si è raccontato, nella storia dell’Oriente dall’XI secolo e divenuti causa occasionale della i crociata, continuarono dal XII al XIV secolo una serie di conquiste che dettero vita a un Impero, poi assorbito dall’Impero mongolo di Persia.

La terra più spesso oggetto dell’invadenza turca e di quella mongolica fu tuttavia quella detta dell’Anatolia, l’odierna Turchia. Ivi i Selgiuchidi, nonostante rovesci e alterne vicende, rimasero infatti abbastanza stabilmente dall’XI secolo in poi, scacciando progressivamente di lì Bizantini e Mongoli.

Lo stanziamento turco, basato sulla penetrazione della religione islamica, si fece inoltre più pericoloso dopo il 1202-1204, vale a dire successivamente alla caduta dell’Impero bizantino e all’effimera formazione dell’Impero latino d’Oriente, divenuto meno attento il controllo del territorio non vicino a Bisanzio e non legato alle basi commerciali costiere.

Ma veniamo alla descrizione dei continui progressi turchi in territorio bizantino, nella penisola balcanica e nelle terre dell’Est europeo nonché al ricordo degli spesso eroici tentativi occidentali esercitati contro i residui assalti tatarici e contro la forza turca che fu una sorta di vero rullo compressore: il regno polacco, per cominciare di lì, rimasto a lungo accanto all’Ungheria, dovette la sua sistemazione al sovrano Casimiro il Grande (1333-1370), il quale seppe respingere gli assalti dei Tatari, nel secolo precedente con virulenza pronti all’attacco delle terre dell’Est, ma anche nel Trecento spesso operanti in quelle zone del continente europeo endemicamente sottoposte alla loro offensiva. La Polonia seppe del pari essere attenta a contrastare il pur lontano, ma per lei non inesistente, pericolo della Mezzaluna.

Dell’Ungheria va detto invece che quel paese, già nel XII -XIII secolo, aveva ampliato la sua potenza territoriale, acquistando anche la corona della Croazia e controllando per qualche tempo pure la Bosnia Erzegovina.

Nel 1222 a re Andrea (1205-1235) era stata poi fortemente sollecitata la Bolla d’oro, una specie di Magna Charta quasi contemporanea a quella inglese e per vari motivi ad essa raffrontabile, con cui si formalizzarono i rapporti fra sovrani, clero e nobiltà magiara.

Fra il 1235 e il 1270 poi, per opera di Bela IV , l’Ungheria esercitò un’importante opera di consolidamento dell’Occidente minacciato dai Tatari, che furono contenuti da Bela entro le terre dell’Est, mentre fu loro impedito il passaggio del Tibisco. Egualmente dunque egli fu pronto a contrastare il pericolo turco.

Luigi il Grande (1342-1382) continuò la politica del padre Caroberto d’Angiò, e così dopo la morte del re serbo Stefano Dushan (1355) dovette in prima persona fronteggiare l’attacco della Mezzaluna, mentre i vari stati slavi circostanti l’Ungheria, mantennero un atteggiamento equivoco e attendista di fronte al pericolo montante sopraggiunto da Oriente.

Lo sforzo maggiore ungherese fu però concentrato nell’arrestare l’avanzata turca, da cui quel regno fu sconfitto a Nicopoli nel 1396. Numerosi motivi di crisi interna bloccarono poi fortunosamente l’impeto dei Turchi che, battuti ad Ankara da Tamerlano, evento di cui presto diremo, abbandonarono, alla fine del XIV secolo, il disegno di completa conquista delle terre balcaniche, solo più tardi ripreso con il piano di annessione di Costantinopoli.

Fra gli Slavi collocatisi nella pianura balcanica non trascuriamo i Bulgari, di lingua turca ma progressivamente slavizzatisi, che fra il VII e il X secolo avevano organizzato uno stato, specialmente dopo la conversione al cristianesimo avvenuta nel IX secolo, divenuto forte e combattivo e destinato a creare problemi persino all’Impero bizantino. Infatti, dopo la sottomissione operata forzatamente e con grande spargimento di sangue fra il 976 e il 1025 dall’imperatore Basilio II detto il Bulgaroctono, per cui quella terra riprese addirittura il nomeromanodi Mesia, ebbe inizio un grande movimento nazionale bulgaro che cercò l’indipendenza dalla Russia e da Bisanzio.

Nel 1185 nacque pertanto il regno di Bulgaria di cui l’Impero costantinopolitano riconobbe l’indipendenza nel 1202 alla vigilia della IV crociata. Esso, sotto lo scettro di Ivan (1218-1241), comprese l’attuale Romania, la Bulgaria, la Macedonia e parte delle coste albanesi, costituendo uno stato in grado di resistere ai Mongoli e alla Mezzaluna.

Nel XIV secolo invece, le difese bulgare cederanno ai Turchi che, con una campagna militare cui parteciperanno enormi quantità di uomini spesso crudeli e allo stato barbarico, si impadroniranno di tutto il regno nell’anno 1369, dando da allora in poi all’intera zona un’impronta musulmana mai più completamente abbandonata, la quale in qualche modo si fuse con il cristianesimo ortodosso, la religione abbracciata dalla maggior parte dei sudditi a partire dal IX secolo, rimanendo però dal punto di vista religioso cosa da esso ben distinta.

La resistenza antiturca fu affidata a un esercito bulgaro, ungherese e serbo che tuttavia non riuscì ad aver ragione dei combattivi invasori.

Il paese venne così suddiviso in tre grandi province sotto la direzione di un governatore residente a Sofia. Se gli sforzi per riconquistare l’indipendenza non ebbero completo successo, più fortunata fu l’azione svolta in pro della religione ortodossa, mantenuta saldamente dai Bulgari che riorganizzarono, a scopi evidentemente anche nazionalistici e di difesa contro gli Ottomani, una forte Chiesa nazionale saldamente connessa al patriarcato costantinopolitano.

Se quello bulgaro fu uno stato nei momenti felici e in quelli di sventura quasi sempre capace di mantenere e difendere una sua individualità nazionale, diversa apparve la situazione della Serbia, con molto ritardo uscita dall’influenza bizantina.

Il regno serbo nacque pertanto solo nel XIII secolo (1221) con re Stefano, detto anche “Primo incoronato” (1196-1228), che ottenne il titolo reale da papa Onorio III . Il massimo della potenza espansiva serba venne raggiunto però nel Trecento con Stefano IV Dushan (1331-1355) il quale, per effettuare le sue conquiste a spese della Bulgaria, si giovò della crisi di quel regno, contemporanea alle pressioni e all’offensiva turca.

Così nella seconda metà del secolo l’Albania, la Macedonia, la Tessaglia, l’Epiro e la Bosnia formarono con il nucleo centrale del regno quella grande Serbia che, per breve tempo, dette origine a un ragguardevole Impero di Serbi e di Romani, tuttavia non sopravvissuto al suo fondatore.

Dopo di che i Turchi, già insinuatisi nella Bulgaria, occuparono progressivamente lo stato serbo (1371), specialmente dopo la sconfitta di Kossovo (1389) che fu il preludio di una rapida annessione di tutto il regno alla Turchia che continuò in tal modo, durante l’intero Trecento e fino al Quattrocento, a circondare e a soffocare l’Impero bizantino.



Quando, nella seconda metà del Duecento, eliminato l’Impero latino d’Oriente, tornarono sull’antico trono costantinopolitano gli imperatori Paleologi, fu difficile per quei sovrani riprendere una politica che già nei secoli precedenti aveva incontrato notevoli ostacoli, ma che nella seconda metà del XIII secolo apparve ancor più inattuabile, data la crescente minaccia rappresentata dai Turchi Selgiuchidi e data la presenza nel Levante delle potenze veneziana e genovese che, in perenne lotta fra loro, contribuirono a rendere la situazione politica generale, anche quella imperiale, sempre più precaria e ingovernabile.

In queste condizioni la pressione turca si fece forte alle frontiere meridionali confinanti con l’Oriente asiatico, mentre nei mari circostanti l’Impero, nell’Egeo, nel Bosforo e nel mar Nero, un coacervo di piccole potenze e di città si affiancò in rapporti di volta in volta amichevoli e conflittuali a Bisanzio, nel tentativo di difendere o di attaccare Venezia e Genova, ma con il risultato di rendere ancor più ingestibile la situazione bizantina.

In questa situazione confusa e imprevedibile un elemento, peraltro rivelatosi in prospettiva negativo per l’Impero, riuscì a tenerlo in vita durante il Trecento, ossia il continuo, ripetuto attacco dei Turchi contro le potenze balcaniche, l’Ungheria, la Bulgaria, la Serbia.

Tale attacco, di cui abbiamo già parlato, contribuì infatti a isolare in prosieguo di tempo Bisanzio da ogni possibile difesa e la circondò da ogni lato di forze nemiche, ma nel Trecento distrasse i pericolosi avversari dall’Impero e soprattutto da Costantinopoli che, pertanto, rimase ancora un centro di cultura e di commercio e riuscì a mantenere anche una decorosa politica di contenimento della Mezzaluna, destinata solo a metà del secolo successivo a dilagare con irruenza in Europa.

Intanto l’Impero chiese, quando fu possibile, aiuti all’Occidente, agli Angioini, agli Ungheresi soprattutto, allorché la minaccia dei nemici si fece più pressante.

In siffatta occasione Giovanni V Cantacuzeno nel 1366 invocò soccorsi da Luigi il Grande di Ungheria. Nel 1369 invece si rivolse a Roma con cui, come era avvenuto nel 1274 in occasione del II Concilio ecumenico di Lione – allorché i messi di Michele VIII Paleologo avevano intavolato trattative con papa Gregorio X – si posero in discussione, per convinzione politica più che per sentimento religioso, le istanze di unificazione della confessione greca con la latina per il superamento dello scisma di Michele Cerulario del 1054.

Nonostante tutto però l’Impero d’Oriente seguitò a indebolirsi: nel 1362 perdette Adrianopoli, poi venne battuto alla Marica nel 1371. Nel 1389 infine fu la volta della ricordata sconfitta di Kossovo, grave per tutta la cristianità occidentale e orientale.

Con gli ultimi anni del XIV secolo insomma l’Impero si trovò alla mercé dei Turchi. Infatti, nonostante la decisione con cui Manuele II (1391-1423) si batté contro gli infedeli, nel 1394 Bajazet i assediò Costantinopoli per due anni e nel 1396 i cristiani vennero vinti a Nicopoli; la “nuova Roma” si salvò momentaneamente, come si è già accennato, solo perché la minaccia di Tamerlano convinse i Turchi a togliere l’assedio dalla metropoli del Bosforo.

Tuttavia, nonostante l’aggravarsi della crisi si deve dire che ancora alla fine del Trecento l’Impero bizantino, sulla base di una tradizione che lo volle debole e in decomposizione, ma che tutto sommato secolarmente gli consentì di continuare ad espletare la sua indispensabile funzione storica di difesa dell’Europa, riuscì a esercitare la sua mansione di antemurale dell’Occidente, nell’appressarsi dell’aggressione turca di cui il nostro continente, al pari di quanto era accaduto nel secolo precedente in merito al pericolo mongolico, sembrò non avvedersi quasi per nulla.



Dopo un secolo come il XIV durante il quale la Bulgaria aveva conosciuto la sorte di diventare una vera e propria terra di conquista prima da parte dei Bizantini, i quali in quel territorio subirono i contraccolpi della loro avversa fortuna ad opera dei Tatari che dal XIII secolo avevano ripetutamente invaso terre e città della zona, poi da parte del regno ungherese, interessato a sua volta a servirsi della strategica posizione geografica bulgara, per arrestare la minaccia turco-musulmana, e infine da parte dei crociati che avevano saccheggiato ripetutamente i centri urbani costieri del mar Nero, fino al sopraggiungere nel Quattrocento della definitiva occupazione turca, venne per quel regno il momento della completa decadenza.

Infatti, dopo la già ricordata battaglia di Kossovo, la Bulgaria fu sottomessa dal punto di vista politico e amministrativo al Beglerbey della Rumelia, comprendente allora tutta la penisola balcanica eccetto la Bosnia, con capitale Sofia.

Essa venne divisa quindi in cinque Sangiaccati di Sofia, Nicopoli, Vidin, Silistria e Kiunstendil. La dominazione turca durò per cinque secoli e rappresentò l’età più triste per il popolo bulgaro, in particolare in quanto esso risultò allora distaccato quasi del tutto dall’Occidente, di cui non percepì alcuna influenza proprio nel momento in cui la civiltà rinascimentale sarebbe divenuta più complessa e ricca.

Qualche rapporto – è vero – continuò pure in quei tempi tra i cattolici bulgari e Roma, ma dopo la caduta di Costantinopoli anche ciò diventò difficile e saltuario e si moltiplicarono le conversioni all’islamismo, mentre ai cristiani non rimase che rifugiarsi nell’ambito della Chiesa ortodossa.

Più fertile forse rimase il contatto commerciale con l’Europa centrosettentrionale mantenuto attraverso i Ragusei, i più grandi monopolizzatori del commercio balcanico, rafforzatisi dal XVI secolo in poi, rimasti generalmente in buoni rapporti con il Sultano e consolidatisi in fiorenti Fondaci situati a Sofia, Adrianopoli, Filippopoli, Serajevo e Belgrado e nelle principali città dell’Occidente.

Nel Trecento gli imperatori bizantini e in qualche modo i Veneziani e i Genovesi cercarono di ricostituire, con alterni risultati, una presenza cristiana nell’Asia Minore.

Non migliori furono i successi degli eserciti crociati vinti progressivamente dai Turchi i quali, per tutto il secolo – è opportuno ricordarlo ancora – invece di spingersi contro la capitale dell’Impero costantinopolitano, compirono un piano programmato di spedizioni che dal 1337 e soprattutto dal 1354 in poi guadagnarono alla Mezzaluna Tracia, Tessaglia, Bulgaria, Macedonia, Serbia, Erzegovina. Fu poi la volta delle sconfitte ungheresi, serbe e bulgare.

Ma allorché all’inizio del Quattrocento l’Europa stremata sembrò meno disponibile ad aiutare gli imperatori bizantini, i quali cominciarono a capire la necessità di stringere un accordo religioso e politico con i pontefici, un fatto nuovo – come accennavamo – salvò momentaneamente il vecchio Impero per secoli sentinella protesa alla difesa della cristianità orientale e occidentale minacciata dagli Arabi, dai Mongoli e dai Turchi: la conquista di Tamerlano.

Questi, infatti, si era talmente rafforzato, che nel 1402 nel corso delle sue fortunate e implacabili campagne militari sconfisse il sovrano selgiuchide Bajazet, ad Ankara. Il risultato della clamorosa sconfitta fu l’allontanamento del suddetto sovrano dall’Anatolia e la ricostituzione dei vari, vecchi emirati, in precedenza cancellati. La morte di Tamerlano tuttavia mise in crisi il nuovo ordinamento e il sultano Maometto i (1413-1421) ricostituì l’unità dello stato turco. Il figlio Murad II (1421-1451) riprese poi la conquista dei Balcani.

Gli anni immediatamente successivi alla sconfitta di Bajazet segnarono tuttavia una ripresa cristiana: Venezia armò una flotta che a Gallipoli sconfisse le navi turche (1416), ma si trattò di un fuoco di paglia. Seguirono infatti gli anni estremi della vita dell’Impero costantinopolitano e l’imperatore Giovanni VIII (1425-1448) li consumò, chiedendo aiuto alle corti occidentali.

Nel 1439 poi con il Concilio di Firenze e l’unione della confessione greco-ortodossa alla latina, si alimentarono nuove speranze.

L’impegno congiunto del pontefice e del metropolita costantinopolitano produsse qualche effetto: anzitutto la già ricordata azione militare del capo transilvano Giovanni Hunyadi, condottiero di un esercito di Ungheresi, Polacchi e Serbi che sbaragliò i Turchi a Nish, avanzando fino a Varna, poi la crociata di Ladislao Jagellone, re di Polonia e di Ungheria, che resistette per anni e passò quindi all’attacco contro gli infedeli sino alla sconfitta cristiana di Varna (1444) e la rovinosa seconda battaglia di Kossovo del 18 ottobre 1448, fra Murad II e Giovanni Hunyadi.

Testimonianza dello spirito combattivo degli occidentali restano ancora oggi gli scritti di Giovanni da Capistrano, il quale invocò l’attuazione della crociata contro gli Ottomani e l’unione dei popoli europei contro il pericolo turco.

Si può dire anzi che, proprio di fronte alla ineluttabile minaccia della Mezzaluna apparve per la prima volta più chiaro il concetto di Europa, intesa come comunità di popoli in grado di accomunarsi, nell’intento di respingere un pericolo che investì e attanagliò tutti dall’esterno.

Il timore di un rischio più grande riuscì in tal modo, almeno per un momento, a far superare quel particolarismo che fu da considerarsi caratteristica immutabile dei popoli e delle nazioni occidentali.

Un’altra vicenda negli stessi anni e in quelli immediatamente successivi meravigliò l’Occidente incapace a muoversi direttamente per sostenere i focolai orientali di rivolta antiturca: si trattò della mirabile resistenza del signore albanese Giovanni Castriota e del figlio Giorgio.

Per comprendere appieno il significato e la portata di tale resistenza, sarà bene tuttavia ricordare che fin dai secoli precedenti la costa orientale dell’Adriatico ebbe notevole importanza e che fu strettamente collegata all’I- talia meridionale. Infatti vi sbarcò nell’XI secolo Roberto il Guiscardo e vi ebbero influenza Federico II di Svevia e Manfredi. Dell’Albania e della Grecia nel Trecento si occuparono poi gli Angioini, che costituirono lì una serie di Stati feudali, affidati a persone di fiducia. Alla fine del Trecento il despota Tommaso dell’Epiro (1397), per ripopolare l’intera zona, dopo la prima, famosa battaglia di Kossovo del 1389 e per arginare l’invadenza turca di Murad i, si servì degli Albanesi che conquistarono Giànina (1430) e costituirono una Lega dei popoli albanesi (1444).

Castriota, al quale ora torniamo, con il figlio Giorgio, educato quest’ultimo alla corte islamica con il nome di Alessandro, in riferimento al grande Alessandro Magno, ben visto dal sultano che gli conferì vari incarichi di carattere commerciale e militare, ebbe parte notevole in queste vicende. Infatti, il figlio dell’albanese – detto Scanderbeg da Iskander ossia Alessandro e beg grande capo –, a contatto con Giovanni Hunyadi, ebbe una singolare evoluzione che lo allontanò dalla parte turca, per spingerlo verso l’Occidente e quindi consacrarlo alla difesa dell’indipendenza albanese (1443).

Così per venti anni ebbe luogo un’incessante lotta degli Albanesi, intenti a trovare una più precisa loro identità e protesi a liberare la loro patria e l’intera penisola balcanica dalla presenza turca.

L’eroe riuscì a impegnare ingenti mezzi forniti in buona parte dagli occidentali – segnatamente dagli Aragonesi da lui anche aiutati a consolidare la loro presenza nel Mezzogiorno d’Italia – che guardarono ammirati a quell’ingente sforzo popolare e confidarono in quella iniziativa, per vedere allontanato il pericolo ottomano.

Tuttavia, per ottenere successi più consistenti, sarebbe stato necessario ben altro impegno degli occidentali, ma il papa e i sovrani italiani, a volte impotenti a muoversi, a volte – come vedremo – fermati da poco confessabili motivi politici, rimasero spesso inerti.

Le vittorie e il coraggio dello Scanderbeg, morto in battaglia nel 1468, costituirono perciò un fatto locale, destinato a non scalfire la ormai ineludibile presenza turca dall’Impero bizantino e dalla pianura balcanica.



Fra le guerre dell’età feudale e quelle del XIV e XV secolo si stabilì in Occidente una notevole differenza di proporzioni su cui ci siamo già soffermati, una differenza che rese i conflitti europei del tardo Medioevo assai più ampi rispetto a quelli dei periodi anteriori, a volte poco più di semplici scaramucce e impegnò un maggior numero di collegati, dando loro caratteristiche di tipo quasi continentale.

In Oriente e, per converso, nelle terre dell’Est europeo, tali caratteristiche di ampiezza furono già in precedenza ben presenti. Abbiamo infatti dianzi ricordato le enormi quantità di armati al servizio stabile e continuativo di Gengis Khan nel XIII secolo e la loro capacità di compiere speditamente spostamenti di centinaia e addirittura migliaia di chilometri.

Per questo le conquiste di Gengis furono sterminate e si contrapposero alle occidentali, limitate spesso a pochi chilometri di terreno guadagnato e perduto, e a qualche villaggio o città che, a conflitto ultimato, si trovavano ad aver mutato re e regno.

Anche nella seconda metà del XIV secolo le stesse peculiarità, se possibile accentuate, contraddistinsero le azioni militari di Tamerlano e dei suoi Mongoli e, in qualche misura, quelle dei Turchi Selgiuchidi. Gli eserciti loro contrapposti, quelli dell’Impero d’Oriente, dei Bulgari, dei Serbi, degli Albanesi, dei Croati, dei Magiari, dei Boemi e dei Polacchi, dei Lituani e dei Russi, si dovettero pertanto in buona parte adeguare, sia nell’organizzazione sia nell’armamento e nell’addestramento delle loro truppe, a quelli del crudele nemico.

Le formazioni suddette dunque non si servirono di capitani di ventura e non si avvalsero, per solito, di truppe mercenarie. Esse infatti, per contrapporsi con la speranza di qualche successo ai Mongoli, ai Tatari e ai Turchi Selgiuchidi, dovettero rispondere quanto meno a tre requisiti: anzitutto furono numericamente molto sostenute e quindi competitive rispetto alle potenti formazioni orientali. In secondo luogo si posero agli ordini di sovrani, di sovente capi militari essi stessi e quindi alla testa dei loro eserciti; ebbero inoltre requisiti di mobilità e di agilità che consentirono loro rapidi spostamenti, avvistamenti, guerra di posizione e di movimento; furono formate da soldati di differente provenienza e nazionalità, federati per ricacciare il nemico e lottare per la sopravvivenza dei loro regni e delle loro città.

Infine le medesime formazioni acquistarono metodi di crudeltà, destinati a competere di volta in volta con quelli dei soldati di Gengis, di Tamerlano o dei loro discendenti e congiunti.

Assai numerosi furono infatti i corpi di spedizione che, capeggiati da Russi, Polacchi, Lituani, Magiari, Bulgari, si contrapposero alle prime spedizioni dei Tatari nel XIII secolo, nel corso delle quali uomini armati dei suddetti schieramenti del tutto isolati fecero scudo con i loro corpi all’irruenza dei Mongoli.

Del pari assai numerosi, bene equipaggiati e addestrati apparvero i soldati imperiali bizantini comandati da strateghi preparati e militarmente quasi sempre adeguati alle esigenze di guerre combattute contro nemici numericamente consistenti e disposti a tutto pur di vincere.

Gli eserciti dell’Est, risposero agli ordini dei sovrani polacchi o magiari, bulgari o bizantini e spesso risultarono composti di militi di differente nazionalità, riuniti per affrontare e battere nel modo più conveniente l’avversario.

Sotto la guida di sovrani magiari e polacchi si formarono allora corpi di spedizione compositi e variegati, in tutto rispondenti alla logica delle grandi coalizioni.

Venceslao e Sigismondo di Lussemburgo, come Luigi il Grande di Ungheria e Mattia Corvino, Ivan III il Grande e Stefano IV Dushan, Casimiro il Grande e Jagellone di Lituania, si posero alla testa di eserciti molto controllati e in certo modo internazionali e già disposti a un tipo di guerra piuttosto moderna per i criteri con cui fu organizzata e l’impegno con cui venne combattuta.



Alla luce di quanto ora detto, va sottolineato come all’irruenza crudele di Maometto II , destinata a travolgere la resistenza degli eroici difensori di Costantinopoli si contrapposero, ad esempio, l’impeto e la crudeltà del signore della Valacchia, del quale già abbiamo fatto cenno ma che qui ricordiamo, Vlad III Dracula, detto anche “l’impalatore”, dalla caratteristica da lui ostentata durante le campagne militari cui avrebbe partecipato.

Vlad III Dracula della Valacchia, il cui nome è divenuto leggendario in tempi più o meno recenti come simbolo di raffinata, disumana malvagità, nelle campagne militari combattute fra il 1448 e il 1476 fu il banditore di una del tutto inconsueta forma di esecuzione capitale, usata in zona tataromongolica, ma non troppo praticata in Europa: egli cioè fu solito conficcare un palo acuminato nel corpo dell’avversario, lasciato così morire con lentezza e con raffinata crudeltà, consentendo a un numero non elevato di suppliziatori di eseguire un quantitativo molto alto di esecuzioni.

In questo modo intorno al 1447 Dracula – così chiamato in quanto l’imperatore Sigismondo di Lussemburgo (1410-1437) l’aveva insignito per il suo valore contro gli Ottomani, del simbolo del drago – inserendosi nelle lotte in corso nei Balcani fra Serbi e Turchi, riuscì a riconquistare un quantitativo considerevole di territori, affogando nel sangue ogni tentativo di resistenza, uccidendo oltre ai soldati, inermi cittadini, commercianti, monaci, fanciulli, donne, chiunque gli venisse a tiro, secondo ritmi e metodi che non ebbero nulla da invidiare a quelli selgiuchidi.

Qualche anno dopo, agli ordini di Mattia Corvino egli riuscì pure a impalare un numero stragrande di soldati della Mezzaluna, tanto da scatenare il risentimento e l’ira di Maometto II .

Il cronista turco Ibn Kemal infatti ci descrive uno spettacolo agghiacciante che stenteremmo quasi ad attribuire a un esercito cristiano, se non ci soccorresse il ricordo di metodi crudeli, non molto dissimili da quelli messi in pratica da taluni capi crociati in occasione della conquista di Gerusalemme alla fine dell’XI secolo.

Orbene, ricorda la fonte turca che agli occhi di Maometto II incredulo e irritato, nel giugno del 1462 nel campo di Tirgoviste, in Valacchia, si presentò una sterminata foresta di pali, sui quali erano stati conficcati i soldati ottomani di un suo distaccamento, sorpresi ignari a dormire e impalati dal sovrano polacco e dal capo militare Dracula.

La malvagità di Vlad III giunse poi a tale grado di raffinatezza che anche all’interno dell’esercito cristiano si levarono forti opposizioni contro di lui, che così fu messo in cattiva luce agli occhi stessi di Mattia Corvino e persino del papa Pio II Piccolomini che l’avrebbe ricordato, pochi anni dopo, come simbolo delle atrocità delle guerre in Oriente. Più tardi però Dracula venne riabilitato e continuò a combattere a fianco di Polacchi, Lituani e Magiari, sino a che nel 1476 non cadde vittima di un assalto turco.

Metodi differenti contraddistinsero dunque le guerre talvolta meno violente dell’Occidente, dette forse con qualche esagerazione “battaglie senza sangue” e quelle orientali, assai più efferate: guerre in parte diverse dunque ma sempre e quasi dappertutto presenti e ricorrenti.

Ovunque, pertanto, il Quattrocento si presentò come un secolo in cui i periodi di pace furono brevi e mai definitivi, mentre i conflitti divennero lunghi e impegnarono soldati e popoli in vario modo tanto da considerarsi tutti in prima linea e in zona di operazioni, sia se residenti in campagna sia in città, in una ripetuta scansione di inesorabili azioni belliche.



Come abbiamo già detto i Turchi nel Trecento preferirono circondare Costantinopoli con le loro conquiste, certi che, una volta compiuto l’accerchiamento, anche la capitale bizantina sarebbe caduta. È infatti questo ciò che accadde allorché sedette sul trono della Mezzaluna Maometto II (1451-1458).

I Bizantini, preoccupati dell’irruenza del nuovo avversario, cercarono subito disperatamente aiuti che non inviarono loro né l’imperatore Federico III , né Carlo VII di Francia, né il papa Niccolò V , quest’ultimo più preoccupato del moto suscitatogli contro in Roma dall’inconsistente Stefano Porcari, che dalla minaccia turca ormai profilatasi in tutta la sua ampiezza.

Con rapidità tardiva la Chiesa greca nel 1452 ratificò l’unione con la Chiesa latina, ma si trattò di un atto destinato ormai a produrre scarsissimi effetti. Infatti i Turchi assediarono la capitale, mentre il nuovo, ultimo imperatore Costantino XI , organizzò la resistenza.

Per durezza e lunghezza l’assedio costantinopolitano ebbe pochi riscontri nell’età medievale. L’esercito bizantino, sorretto da almeno cinquantamila abitanti della città e da battaglioni di crociati addestrati alla lotta, al comando del genovese Giovanni Giustiniani, animò la resistenza contro una compagine turca di oltre duecentomila uomini, disciplinata, provvista di potente artiglieria e inoltre di una bombarda di più di 16 tonnellate. La flotta contava più di 400 navi.

La difesa fu lunga ed eroica e i Bizantini si rivelarono più disposti a morire che a cedere un palmo della loro terra. A migliaia infatti persero la vita inutilmente, mentre il 29 maggio 1453 il corpo speciale dei giannizzeri turchi si aprì un varco nelle mura, facendo irruzione in città.

Lo stesso imperatore Costantino (1448-1453) – un sovrano che ebbe la ventura di chiudere la successione degli imperatori d’Oriente inaugurata da un monarca che aveva lo stesso nome, ma fu dotato di ben maggiore forza e al quale si sarebbero aperte quasi prodigiose possibilità – morì in battaglia, compiendo prodigi di valore.

Giustiniani rimase ferito ma si mise in salvo. In pochi giorni la città fu conquistata. Gli abitanti superstiti furono in gran parte deportati mentre le chiese, a cominciare da Santa Sofia, vennero trasformate in moschee.

L’Occidente, che aveva guardato impotente e incredulo alla disfatta cristiana, rimase praticamente altrettanto inerte di fronte alla successiva caduta delle isole del mare Egeo, poi dinanzi a quella di Atene, dell’Attica, della Morea, del Peloponneso, dell’Albania, crollata nel 1468, infine dell’intera Bosnia, della Valacchia e della Crimea meridionale. Con il che tutto il bacino mediterraneo orientale passò in mano turca.

L’impero degli invasori giunse così, sia pur non sistematicamente, a riversarsi anche sulle coste italiane, ove le navi turche e i crudeli soldati apparvero non di rado intenti a compiere razzie e a trarre donne e giovani in schiavitù. Particolare sensazione produsse lo sbarco degli infedeli il 28 luglio 1480 a Otranto, conquistata e saccheggiata con enormi perdite di vite umane e ricchezze.

Ma l’Occidente, riavutosi sempre momentaneamente dopo ciascuna dolorosa prova, si mostrò in prospettiva incapace di respingere il pericoloso assalto e finì per impegnarsi sempre meno nel bacino del Mediterraneo di Levante.

Al contrario, nella seconda metà del Quattrocento si intensificarono le spedizioni volte in direzione opposta, verso l’Occidente, verso l’Oceano e quello che sarebbe stato considerato il dominio delle Indie orientali, ma che si sarebbe rivelato ben presto un nuovo continente, scoperto dalla coraggiosa sagacia di Cristoforo Colombo.





VII . LE CROCIATE



«Molti sono convinti di vivere in tutta tranquillità senza ombra di cose spiacevoli, ma si illudono e sono posseduti dal diavolo e dal peccato! Non hanno buoni sentimenti, mancano di ardimento e di volontà. Buon Dio, Signore, liberateli da quei pensieri e guidateci nella vostra Terra così santamente da renderci degni di vedervi. Dolce Signora, Regina incoronata, Beata Vergine, pregate per noi, affinché nulla possa mai accaderci di male».

Ecco talune espressioni eleganti e spiritualmente raffinate, scritte da Tebaldo di Champagne intorno al 1234 ispirandosi alle precedenti crociate e distintesi tra le altre per la loro natura elevata tanto da esser rimaste note sino ad oggi anche fuori delle accademie e delle università, quale esempio dei nobili intendimenti dei crociati, capaci di scaldare i nostri cuori e di commuoverci.

Ora che ci siamo “riscaldati” alla fiamma dei sentimenti suggestivi e puri dei milites Christi in partenza, secondo il componimento dianzi ricordato, per compiere le loro sante gesta in transmarinis partibus, leggiamo nella Historia de Hierosolymitano Itinere, dovuta al cronista delle Chansons des Gestes, Tudebode, cosa in altra sede si tramanda di questi stessi combattenti della Guerra Santa animati, come pare, da meno generosi sentimenti. «I nostri crociati – vi si riferisce – saputo che i caduti turchi erano stati sepolti presso la moschea, si precipitarono verso quel diabolico sito, spezzarono e divelsero le tombe e trassero fuori i morti dalle sepolture. Quindi gettarono i cadaveri in una fossa comune non prima di aver staccato le loro teste per riportarle tagliate a mo’ di trofeo all’accampamento cristiano. E ciò affinché si conoscesse con certezza il numero dei nemici uccisi. Le stesse teste vennero poi caricate su quattro cavalli, inviati sulla riva del mare presso l’emiro fatimida del Cairo. Visto ciò, i Turchi rimasero sconvolti e addolorati da morire e piansero a dirotto. Ma che altro avrebbero potuto fare se non piangere e urlare? Da parte nostra, invece, i crociati, felici e baldi per la vittoria, tre giorni dopo l’eccidio, cominciarono a costruire le fortificazioni con le pietre tombali sottratte agli infedeli!».

Certo, gli efferati tagliatori di teste degli islamiti, i profanatori delle tombe turche non sembrano gli stessi crucesignati pronti a dar la vita, in un sublime slancio di fede, per la liberazione di Gerusalemme.

Quando ci si imbatte in testimonianze fra loro così difformi e antitetiche, si suole ricordare che la storia è capricciosa e contraddittoria e che mal si piega alla volontà degli uomini, segnatamente a quella, troppo pretenziosa, forse, degli studiosi. In ciò v’è del vero e tuttavia sembra più corretto aggiungere che le vicende del passato sono sovente complicate e irripetibili e, quindi, si prestano a conclusioni non in tutto corrispondenti alla logica.

Le stesse vicende, insomma, viste da un cronista e poi da un altro e collocate in un diverso contesto, appaiono come lo spiritus che, ubi vult spirat, in quanto non va nella direzione che vorremmo assegnargli e non raggiunge quasi mai gli esiti che ci prefiggiamo.

Torniamo, allora, ai crociati e alle loro azioni di cui furono riempite le cronache orientali e occidentali per almeno tre secoli, alle testimonianze dense di pagine dedicate alle loro gesta magnanime ed eroiche ed allo stesso tempo violente ed ardimentose. Leggendo queste fonti constateremo così che taluni studiosi hanno voluto rappresentare i peregrini come “santi” dediti alla riconquista dei luoghi nei quali si consumò la vicenda legata alle origini del cristianesimo, alla liberazione dai Saraceni infedeli, in altri termini alla valorizzazione e allo sviluppo della parola del Cristo e delle testimonianze evangeliche che ne tramandarono l’esempio. Altri, invece, amarono descriverli come uomini furbi, « ipocriti», «crudeli» e «cinici affaristi», dediti alla conquista della Palestina e di Gerusalemme, occupate per impiantarvi lucrosi affari in altrettante città-mercato, come opportunisti che, sotto l’usbergo della difesa della fede, dettero vita ad una delle più spregiudicate operazioni economiche della storia del Medioevo e di tutti i tempi.

A guardar più a fondo, però, nessuna delle due immagini risulta vera e verificabile al cento per cento, né interamente convincente. I crociati furono intrisi di profonda fede nel cristianesimo e nei suoi dettami, ma ciò non significò che in terra santa e nelle altre zone ove i soldati di Cristo si trovarono a operare, non si compissero azioni violente e crudeli e che non si effettuassero attività remunerative e “disinvolte” e che non si mettessero in atto piani di conquista destinati ad aver scarsa attinenza con la liberazione dei luoghi della nascita e della morte del Redentore.



E allora, invece di continuare a procedere per definizioni apodittiche e perentorie e per non limitarci a dare sui crociati “santi” o “reprobi” giudizi ultimativi e di conseguenza scarsamente storici, è preferibile e più utile cercar di comprendere come si sia originata la crociata, quali conclusioni provocò e quando cominciò a nascere e ad irrobustirsi il desiderio di conquista cristiana attuata con le armi.

Anzitutto va in proposito ricordato che l’azione svolta da Gregorio VII (1073-1085), sebbene in apparenza conclusasi con la sconfitta del pontefice, nel corso degli anni richiamò la Chiesa e la cristianità al senso dei suoi più puri ideali e alla consapevolezza del suo programma missionario. Il papato conseguì, pertanto, nuova forza ed autorevolezza che, verso la fine dell’XI secolo, lo collocarono alla testa della società occidentale allora in piena espansione insieme con la dilatazione della riforma gregoriana e dei suoi presupposti.

Il primo poderoso progetto promosso dai pontefici in cui si riflessero lo spirito e il vigore della cristianità occidentale, rinnovata e purificata, fu la crociata, ossia la guerra dei popoli cristiani d’Occidente contro gli infedeli ingiustamente trovatisi a detenere i luoghi santi, il cui possesso, invece, sarebbe spettato ai fedeli eredi di Cristo.

All’inizio Gregorio VII nel 1073 subito dopo l’elezione, si fece promotore di una spedizione contro i Turchi, ma la lotta per le investiture e lo scontro frontale della Chiesa con l’Impero di Enrico IV (1056-1106) ne vanificarono l’attuazione.

A riprendere quel progetto, alla fine del secolo, in un momento in cui il conflitto fra Regnum e Sacerdotium sembrava sopito, fu Urbano II (1088-1099) il quale dette corpo alla brama di rivincita delle popolazioni, brama che, in luogo dell’ideale denominato di «fuga dal mondo» dominatore dei secoli altomedievali, affermò con solennità il principio della «conquista cristiana del mondo», figlia di una rinnovata concezione del cristianesimo militante, non unicamente sostanziato di mortificazione, ma di uno slancio attivo, foriero di nuove energie e di nuovi trionfi. Tali intendimenti si innestarono nella radicata abitudine dei fedeli di effettuare visite devozionali a Gerusalemme e presso le sante località della Palestina.

Per ricordarne una delle più famose, citeremo quella affollatissima e riuscita, svoltasi nel 1033 in concomitanza con il millesimo anno della morte del Cristo, ricorrenza in cui vere e proprie folle di fedeli si recarono a Gerusalemme, a Betlemme, a Nazareth, sul sacro monte degli Ulivi e a Tiberiade; e ciò sta a dimostrare come sin dall’antichità l’abitudine al pellegrinaggio fosse ben consolidata.



I primi tre secoli della storia ecclesiastica non ci hanno trasmesso tracce di itinera e passagia – così venivano chiamati –, eppure dobbiamo credere che se ne facessero, vista la disinvoltura con cui i fedeli intrapresero lunghi viaggi passando da una comunità all’altra, per rendersi conto del saldo mantenimento della tradizione apostolica e più tardi per venerare i cimeli e le reliquie dei martiri. Si rammenti, in proposito, l’Egesippo, autore dei Commentari, scrittore giudeo-palestinese convertito al cristianesimo in seguito ad un lungo viaggio compiuto a Corinto e a Roma, dove giunse al tempo di papa Aniceto (156-166), di cui venne tramandato l’esempio nella Storia Ecclesiastica di Eusebio di Cesarea. Rammentiamo, poi, Abercio, vescovo del II secolo, che narrò i suoi viaggi nei luoghi del cristianesimo in una epigrafe ancora oggi visibile presso il Museo Lateranense di Roma.

Sorprende, pertanto, che non sia rimasta traccia degli itineraria nei sacri siti di Palestina, dal momento che sappiamo che ivi effettuarono delle peregrinazioni san Giustino e Melitone di Sardi nel II secolo, mentre nel III vi si recarono Clemente d’Alessandria, Giulio Africano e altri. Tra gli elementi smarriti vanno annoverate le guide usate dai pellegrini di quel tempo, a meno che non si voglia ammettere che ne serbassero immagine l’Itinerarium Antonini e l’Itinerarium Burdigalense o Hierosolymitanum, i quali raccontarono un passagium da Milano o da Bordeaux fino a Gerusalemme, effettuato percorrendo una stessa strada con le medesime tappe finalizzate alla visita di chiese, cemeteria, basiliche. L’itinerario gerosolimitano, opera di un pellegrino aquitanico del 333, dà addirittura l’impressione di un giornale di bordo sistemato nella scansione topografica e prosopografica di un ben definito percorso. Notazioni schematiche si succedono a secche illustrazioni dei luoghi santi, volte a consegnarci un esemplare di viaggio cristiano.

Sul finire del IV secolo una pellegrina occidentale, ricca e nobile e forse incaricata di compiere una missione religiosa e diplomatica nello stesso tempo, si recò dalla penisola arabica fino al Monte Sinai, nella terra di Ghessen, sul Monte Nebo e, poi, oltre il fiume Giordano, in Gerusalemme e nella Samaria, nuovamente sul Giordano per solennizzare la pazienza di Giobbe, e di lì ad Antiochia ed Edessa, ove visitò i monumenti funerari di san Tommaso Apostolo e del re Abgaro, inoltre ad Arràn per rinvenirvi le tracce del patriarca Abramo. Infine tornò a Costantinopoli, per dettare, in un latino intriso di stilemi volgari, il particolareggiato racconto del suo viaggio cui aggiunse interessanti e curiose indicazioni relative alla liturgia gerosolimitana.

Dapprincipio si credette che la peregrina fosse la sorella di Rufino d’Aquitania, venerata con il nome di santa Silvia; il testo che la riguarda fu quindi denominato Peregrinatio Silviae. In seguito, però, la scoperta di altri documenti del VII secolo, relativi all’esaltazione della Beatissima sanctimonialis Egeria, che aveva lasciato una suggestiva descrizione della Palestina, fece pensare che a lei si attribuisse il suddetto itinerario intitolatosi, quindi, da Egeria, Eteria o forse Eucheria.

Nel secolo V continuano le notizie dei transita in Palestina. Ad esempio abbiamo il De situ Hierosolymitanae urbis vel ipsius Judeae, inviato da Eucherio, vescovo di Lione, al prete Fausto. Intorno al 580 fu inoltre scritto l’itinerario falsamente ricordato sotto il nome di Antonino martire, redatto da un anonimo, partito da Piacenza, dopo aver assunto a suo protettore il patrono della città. Agli inizi del secolo VIII il venerabile Beda, uomo di enorme dottrina, autore di numerose importanti opere, compose un trattatello, De locis sanctis, in cui abbondò in illustrazioni di luoghi e monumenti non proposti però sotto forma di itinerario. Dopo il Mille un viaggio a Gerusalemme fu narrato dall’ebreo Beniamino da Tudela che, partito dalla Navarra, sua terra d’origine, traversò la Francia, l’Italia, la Grecia, Costantinopoli, la Siria, sostò a Gerusalemme e quindi si trasferì a Damasco e in Mesopotamia. Con l’XI secolo cominciarono poi le relazioni di viaggio di Italiani, Francesi, Tedeschi.

Come si vede, dunque, l’abitudine di effettuare il passagium dall’Occidente alla Palestina fu inveterata e insopprimibile. Accanto a quello presso i luoghi santi, però, i cristiani predilessero il pellegrinaggio a Roma, ad limina apostolorum, per venerare le spoglie dei martiri, per visitare le catacombe, i cemeteria paleocristiani e le antiche basiliche. Testimonianza di un viaggio a Roma ai tempi di Gregorio Magno (590-604) è la Notula de olea sanctorum qui Romae in corpore requiescunt, scritta per incarico della regina longobarda Teodolinda. Il prete Giovanni, che condusse a Roma gruppi di pellegrini, riportò alla sovrana l’olio delle lampade votive poste sugli altari dei martiri, racchiuso in ampolle dotate di cartellini – pittacia – legati al collo delle ampolle stesse, ancora oggi depositate presso il tesoro della cattedrale di Monza. Un iter, forse della seconda metà del secolo VIII , è contenuto altresì in un codice di Einsiedeln, importante per accertare la topografia della Roma classica e cristiana, la cui lettura conferma l’abitudine dei cristiani dei primi secoli di spostarsi anche in numero considerevole per attestare la saldezza della loro fede.

Una sosta presso gli “spazi liturgici” dell’Urbe fu, altresì, prevista negli Itineraria che dalle località più lontane della Francia e dell’Inghilterra condussero i più devoti fino a Gerusalemme. Si può dire, dunque, che quasi con una stessa intensità, nel corso del primo millennio, Roma e Gerusalemme furono avvinte in una comune consuetudine di peregrinationes sacrae.



Se gli itinerari verso Oriente ci illuminano sulla consuetudine veterocristiana di recarsi in viaggio devozionale in Palestina e nei luoghi della vita di Cristo, altre notizie abbiamo che ci rendono noti gli itineraria dei laici in Occidente, non volti soltanto alla visita di Roma, ma anche a quella di celebri abbazie e santuari: si pensi per esempio a quanti si recarono a Santiago de Compostela fin da tempi molto antichi o a Mont-Saint-Michel in Normandia, a San Martino di Tours, apostolo delle Gallie, ove si fermò fra tanti visitatori Urbano II per propiziarsi la buona riuscita della prima crociata. Tuttavia, a differenza di quanto verificatosi in Oriente, nel nostro continente i laici si mossero in prevalenza per portare le armi in difesa della fede e per convertire al cristianesimo nuove genti e popoli ancora pagani.

In particolare, dalla metà dell’XI secolo, nell’ambito della generale rinascita dianzi ricordata, numerosi cavalieri franchi in cerca di avventure e di fortuna, ma anche animati da uno spirito di pur rozza fede, si recarono in terra di Spagna per aiutare i locali principi cristiani a contrastare l’assalto dei musulmani e a respingerli verso il mare e l’Africa. Così, a partire dalla fine del secolo X, i soldati del califfato di Cordova occuparono Barcellona e il già ricordato santuario di Santiago de Compostela, ma un secolo dopo, i conti di Barcellona estesero le loro conquiste sino alle bocche dell’Ebro, e Sancho il Grande di Navarra (1000-1035) allargò il suo protettorato fino al León, alla Castiglia e all’Aragona, sostenuto dalla presenza di cavalieri originari dei più disparati luoghi.

I partecipanti a tali imprese si giovarono di varie indulgenze e di beneficia tanto spirituali che materiali. Il maggior fautore della reconquista, colui che impegnò in misura più ampia forze fresche e spesso fanatizzate, venute da ogni parte a sostegno dei cristiani spagnoli, fu Ferdinando di Castiglia il Grande (1035-1065).

La guerra santa contro l’Islam e i Mori – così furono denominati i musulmani – non fu paragonabile alle crociate e, tuttavia, s’inserì nella medesima temperie in cui fu giudicato possibile e giusto prendere le armi, combattere e uccidere per la difesa di valori religiosi. A questo si aggiunga che proprio con l’XI secolo furono chiusi ai laici significativi e non angusti ambiti della vita e della carriera ecclesiastica e si aprirono però loro consistenti varchi per la difesa della fede e per favorire con mezzi offensivi la conversione di nuove genti convinte con la guerra e la violenza.



Quanto fin qui anticipato serve per far intendere come i lunghi percorsi sino alla Palestina, a Gerusalemme, Nazareth, Betlemme e al Giordano, effettuati per la riaffermazione dei propri convincimenti religiosi nonché la guerra per la difesa della fede, fossero princìpi praticati e radicati presso la società degli inizi del secondo millennio. La peregrinatio penitentialis, lunga e densa di pericoli e traversie, dall’insicuro svolgimento e dall’ ancora più incerto ritorno, fece allora parte dell’immaginario collettivo e si tradusse in composizioni liturgiche e poetiche, in opere d’arte scolpite e dipinte, in capolavori architettonici e di ingegneria pubblica.

Questa era, dunque, la disposizione della cristianità occidentale e dei suoi peregrini per quanto attiene la visita e l’acquisizione delle fondazioni ecclesiastiche in patria e outremer e sino all’XI secolo non si verificarono quasi mai vistosi ostacoli, volti a impedire il normale flusso dei visitatori verso il Sepolcro di Cristo, il Golgota, la supposta residenza di Erode, la casa di Maria o quella di san Pietro sul lago di Tiberiade. Cosa accadde, allora, nei decenni successivi al Mille, che capovolse una tanto consolidata e collaudata prassi penitenziale? In realtà, fino a quando Gerusalemme era rimasta nelle mani degli Arabi, pur se anch’essi di tanto in tanto si erano abbandonati a manifestazioni di intolleranza, i cristiani avevano quasi in ogni momento potuto compiere il loro passaggio ultra mare senza incontrare ostacoli dirimenti. Quando, invece, un popolo rozzo e primitivo di razza mongolica, convertitosi di recente all’islamismo, i Turchi Selgiuchidi, provenienti dall’Est, accompagnati dai Turchi Peceneghi, provenienti dal Nord, si sostituì agli Arabi nel califfato di Baghdad, anche la Siria e la Palestina caddero nelle mani dei nuovi dominatori; così l’accesso degli occidentali si fece più difficile.

Bisanzio, certa del pericolo politico e militare che i suddetti invasori rappresentarono per l’Impero, pericolo reso più temibile in seguito all’isolamento degli Ortodossi da Roma, dopo la lotta iconoclasta e dopo lo scisma di Michele Cerulario (1054), chiese aiuto ai Veneziani ai quali concesse ampi compensi commerciali, in cambio di un intervento contro i Turchi.

La storiografia più recente tende, in realtà, a svalutare la portata dell’appello bizantino e, tuttavia, esso ebbe luogo e dovette essere più incisivo di quanto non si ritenga se, in seguito all’aggravarsi della situazione e della pressione selgiuchide, esso fu reiterato anche alla Chiesa di Roma e al pontefice, evidentemente non estraneo e insensibile alla sorte dei cristiani d’Oriente e dei luoghi santi. Senza dubbio dobbiamo tener conto che i rischi paventati dagli imperatori ebbero soprattutto una valenza militare, politica ed economica e dobbiamo altresì ritenere che correvano forse più pericoli di essere “alterati” i confini imperiali che i cristiani impegnati nel cosiddetto Iter Hierosolymitanum, di essere perseguitati. Talune pretese, violente minacce contro l’incolumità dei fedeli furono pertanto in parte ingigantite e ciò dovette indurre i facinorosi e gli avventurieri al conflitto. Tuttavia, sarebbe ingiusto non riconoscere che alcuni non trascurabili episodi di intolleranza musulmana contro i cristiani ebbero a registrarsi e che non furono né isolati né del tutto contingenti.

Per esempio, nel 1009 il califfo del Cairo Hakim impose la distruzione del Santo Sepolcro. Vero è – va anche sottolineato – che il suddetto Hakim era un esponente non di primo piano del mondo islamico, considerato eretico presso gli ambienti ufficiali; e tuttavia l’oltraggioso provvedimento fu parzialmente preso e le conseguenze furono inevitabili ed esiziali.

Il papa e i vescovi, infatti, lungi dal valutare nel giusto senso l’iniziativa, ridimensionandone diplomaticamente il significato, presentarono la situazione nel modo più drammatico e i particolari di quella strage riguardante i visitatori scomparsi tra le fiamme, cacciati, inseguiti, poi presi e trucidati, si diffusero per ogni dove con la potenza di un tuono. Perciò, quanti erano in procinto di partire per il sacro viaggio e quanti erano scampati alla furia dei Turchi furono terrorizzati e si gonfiarono di odio contro i fautori di quello che venne stigmatizzato come empio massacro.

Allo stesso modo, nel 1055 si verificarono altri episodi di rapina e di eccidio contro i paenitentiales, in sosta presso Gerusalemme, nell’attesa di compiere le visite o di intraprendere il passagium di ritorno. Anche in questo caso gli storici hanno precisato di recente che l’intenzione dei Turchi sarebbe stata quella di eliminare i nemici bizantini, commettendo, però, in molteplici casi l’imperdonabile equivoco di confondere i Bizantini con i Franchi, gli Angli, i Normanni, gli Italiani, i Germanici. Le vittime e gli scampati – ma chi potrebbe per questo condannarli? – non valutarono, tuttavia, tali sottili “distinguo” e non dettero alcun valore a scusanti di qualsiasi tipo e, d’altra parte, morire per equivoco non è più lieve che essere intenzionalmente trucidati per odio. L’eccidio, dunque, fu giudicato per quello che in effetti fu: una terribile e ingiusta carneficina operata contro incolpevoli visitatori.

Un particolare ancora va aggiunto a quanto già esposto: una volta assunto il potere, i Turchi Selgiuchidi avevano inaugurato un regime severo ed esoso per regolare con rigore l’accesso dei forestieri negli Xenodochia gestiti in pro dei viaggiatori latini. Altrettanto difficile divenne altresì l’accesso al Sepolcro. Oboli e dazi furono raddoppiati e i passeggeri vennero sottoposti a perquisizioni e ad angherie.

Tutto questo – è senz’altro giusto – non va ingigantito. È noto, infatti, che i Bizantini temevano i Turchi, ma furono maldisposti anche verso i cristiani, scesi talvolta sino all’Asia Minore e alla Palestina, per combattere in modo indiscriminato vuoi contro gli infedeli vuoi contro gli ortodossi. Si sa, inoltre, che fino al 1081 – l’anno in cui l’imperatore Alessio Comneno fu assunto al trono – i rapporti fra la Chiesa d’Oriente e Roma si mantennero molto tesi. È risaputo, poi, che taluni motivi destinati a generare l’odio degli occidentali contro gli islamiti furono in parte generati e in parte ingigantiti dai cronisti, soprattutto dalle ricostruzioni tendenziose di alcune descrizioni volte a dilatare difficoltà e rischi persecutorii, allo scopo di disporre i penitenti a una lotta indiscriminata contro i Saraceni.

Comunque, le difficoltà, sia pur ampliate artificiosamente, erano autentiche. Sebbene sia chiaro che i cronisti cristiani avevano esagerato le loro rappresentazioni a bella posta, essi avevano però colto nel segno e acuito i risentimenti di quanti venivano a conoscenza della situazione effettiva della Palestina e di quanti, intendendo recarvisi, si preoccuparono per l’infausta sorte cui sarebbero andati incontro dando luogo alla loro iniziativa religiosa.

A ciò va aggiunto – lo ricordiamo di nuovo – che nel secolo XI il progresso della società e la rinata fiducia degli uomini nelle loro forze e nel loro spirito di iniziativa imprenditoriale, i miglioramenti economici, il rafforzamento dei ceti mercantili indussero uomini e donne, giovani e meno giovani, a misurarsi in nuove, difficili e ardimentose imprese, animati, come furono, da un rinnovato sentimento di conquista, dal gusto per l’avventura, per le ricerche e le scoperte.

Così l’appello bizantino indirizzato ai Veneziani, quando nel 1055 gli infedeli raggiunsero Baghdad e allorché verso la fine degli anni Settanta dello stesso secolo questi ultimi divennero padroni della Palestina, della Siria e di quasi tutta l’Asia Minore, ebbe un’eco, tutto sommato, limitata e non produsse vistosi interessamenti, ma diversa fu la situazione quando la pressione turca minacciò direttamente Bisanzio e in Occidente venne diffondendosi l’impressione che anche la cristianità occidentale dovesse essere protetta da quella pericolosa avanzata.



Nel 1081 – è noto – salì sul trono bizantino il valoroso Alessio I Comneno (1081-1118), il cui programma contemplò la riconquista dell’Asia Minore con l’aiuto degli occidentali.

Gli ambasciatori di Alessio giunsero a Piacenza nel marzo 1095, proprio nei giorni in cui papa Urbano II vi presiedette un importante Concilio riformatore. I messi presero la parola e fecero presente la difficile situazione dei cristiani d’Oriente. In tale occasione Urbano si limitò ad esortare i cavalieri franchi, italiani e normanni, a soccorrere i confratelli orientali. Erano presenti Prassede, la seconda moglie di Enrico IV , e un’ambasceria del re Filippo I di Francia (1060-1108), scomunicato ad Autun da Ugo di Lione, legato pontificio, per la sua unione irregolare con Bertrada di Monfort, moglie in precedenza di Folco IV di Rechin.

Le parole di Urbano sembrarono ancora una volta dettate dalle circostanze contingenti e nulla più. Il papa proseguì, poi, il viaggio fino in Francia e, attraverso Macon, Cluny e Sauvigny, giunse a Clermont. Qui fra il 18 e il 28 novembre dello stesso anno, egli tenne un Concilio, la cui portata storica fu nuova e proporzionata a quella dei provvedimenti ivi assunti; il 27 novembre infatti, alle porte della città, davanti a una folla immensa, proclamò solennemente la crociata contro gli infedeli.

In pochi mesi così maturò il progetto di un «ultramarinum passagium» contro i Turchi. L’appello, qui di seguito ricordato, venne lanciato con chiarezza e decisione all’intera cristianità: perché combattere con crudeltà i fedeli in guerre private – si domandava Urbano – quando sarebbe stato più opportuno combattere gli infedeli? Per realizzare ciò – continuò il papa – chi fino ad allora era stato brigante doveva farsi soldato, chi aveva contrastato i propri fratelli e i propri parenti, avrebbe dovuto convenientemente lottare contro i barbari, e chi era stato mercenario per vile prezzo, avrebbe potuto guadagnarsi in questo frangente l’eterna ricompensa. Anzi, per chi fosse andato a Gerusalemme per devozione e con lo scopo di liberare la Chiesa di Dio, il viaggio avrebbe avuto valore di penitenza. Da ogni parte si cominciò allora a ripetere, sulla scorta di quanto affermato dal pontefice, «Dio lo vuole!»

L’idea di crociata nacque, dunque, da esigenze intime della società feudale e dalla precedente riforma gregoriana. Essa sorse dal programma pensato e lanciato da un pontefice che ritenne in tal modo di contribuire concretamente alla rigenerazione della Chiesa e all’accrescimento del suo prestigio, e nacque altresì dal bisogno di liberare i luoghi santi.



Cosa accadde fra la primavera e l’autunno del 1095 che portò Urbano a passare da un cauto e diplomatico appoggio alla causa della cristianità orientale alla proclamazione della prima crociata? I motivi del mutamento possono essere molteplici, ma non vanno sottovalutati fra essi taluni incontri destinati probabilmente a determinare la volontà papale in modo irreversibile. Anzitutto, il vescovo di Roma visitò l’Abbazia di Le Puy dove vide e parlò lungamente con Ademaro di Monteil, il quale, verso il 1087, aveva compiuto un pellegrinaggio a Gerusalemme, donde era rientrato narrando particolari “apocalittici” sulle condizioni dei cristiani oppressi dai Selgiuchidi. Fra l’altro, Ademaro era imparentato con i conti di Tolosa e fu forse proprio in quella occasione che furono decise la spedizione e la relativa direzione, entrambe affidate per l’appunto al conte tolosano Raimondo. v’è in proposito chi ritiene addirittura che dal centro monastico suddetto il pontefice si sia recato a Saint Gilles per incontrarvi Raimondo, il quale, poi, mandò i suoi ambasciatori a Clermont per portarvi ufficialmente l’assenso del loro signore al passagium. Una terza tappa del percorso urbaniano si svolse in Borgogna, più precisamente a Cluny, ove il papa prese contatto con il duca Ottone i, già in precedenza ben disposto a partecipare alla campagna militare contro i Mori d’Africa. In quei paraggi soggiornava anche Filippo Idi Francia, ancora non diventato così obeso, come poi divenne, e impossibilitato a muoversi, tanto da dover passare di fatto lo scettro al figlio Luigi VI (1108-1137), e non si può escludere che Urbano non cercasse ivi anche un suo primo, sia pur generico consenso alla guerra d’oltremare.

Certo, dal marzo al novembre del 1095, gli intendimenti urbaniani apparvero fortemente mutati. È interessante pertanto studiare in qual modo tale evoluzione sia stata percepita, quanto sia stata posta in rapporto alla reale situazione della Palestina e dei cristiani che vi si recavano o vi vivevano e quanto sia scaturita da considerazioni dettate da motivi politici contingenti. Disse, ad esempio, Fulcherio di Chartres che papa Urbano nutrì il proposito di suscitare nuova vitalità nel cristianesimo proprio sostenendo la crociata. Se Urbano dunque ebbe per scopo principale la preoccupazione di cancellare il “basso profilo” in cui era scaduta la religione tra ecclesiastici e popolo e cercò di scongiurare il pericolo che i principi cristiani continuassero a passare il tempo combattendosi sterilmente l’un l’altro, allora si deve concludere che il suo obiettivo ebbe scopo squisitamente politico e scarsamente missionario. Egli, insomma, non avrebbe mirato all’ampliamento dei confini della cristianità o alla loro difesa dagli invasori, ma avrebbe plasmato il cristianesimo come una fede praticata nell’ambito geografico ed umano di competenza.

Parecchi anni dopo quegli eventi, Guglielmo di Malmesbury, invece, nel De regum gestis pose in risalto il rischio concreto corso in quei frangenti dalla cristianità: rischio costituito dalla perdita a favore dei musulmani dell’Asia e dell’Africa. Legato alla fede rimaneva, infatti, solo l’Occidente cristiano e non mancarono difficoltà quando, come comprovò l’occupazione della Spagna, delle Baleari e della Sicilia, i seguaci dell’Islam entrarono nel nostro continente. Il bisogno di respingere un possibile assalto alla fede dei padri, dunque, rimase un elemento non aleatorio e costante nell’azione del papa e fu comunemente rilevato da tutte le fonti narrative. Tuttavia tale esigenza non fu sempre contrapposta al tentativo di adeguare la passione per la guerra a una finalità che non fosse quella delle lotte interne tra cristiani. Le precedenti battaglie contro i Saraceni e la situazione della Spagna soggiogata dai Mori prepararono altresì gli animi delle popolazioni alla riscossa armata.

E in realtà ciò stette a dimostrare come nella cultura occidentale fosse ora latente ora presente un fondo di “fobia” contro gli stranieri volto a tradursi in scelte violente.

Un aspetto di tale stato d’animo posto alla base della mentalità occidentale può individuarsi pure nel principio in base a cui l’obiettivo crociato fu individuato nella liberazione della Terra Santa nonché nell’ostilità che i Latini provarono quando vennero a contatto con i loro correligionari copti, siriani e greci, considerati quasi alla stregua dei Turchi. Non è dato conoscere però neppure se e fino a qual punto i cristiani di rito latino fossero a conoscenza della diversità dei riti ortodossi.

Di fatto, l’incontro con il mondo bizantino e medio orientale provocò in prevalenza ostilità e risentimento da ambo le parti e, allorché nel Levante furono organizzati gli Stati latini, gli Arabi di fede cristiana vennero considerati senza alcun riguardo dall’autorità ecclesiastica latina e ciò attesta che l’impulso a scontrarsi era forte e chiaro.

In Europa, poi, l’odio contro lo straniero si diffuse con un contagio presto ingigantitosi, dapprima alimentato dalla paura di un imminente attacco islamico, dopo, da un indiscriminato risentimento contro le popolazioni levantine e soprattutto contro i musulmani. Quando, in prosieguo di tempo, nella parte dell’Est del nostro continente comparvero le bande indisciplinate radunatesi al seguito di Gualtieri Senza Averi e di Pietro l’Eremita, prese forma un conflitto pericoloso contro le popolazioni locali e, segnatamente, contro le comunità ebraiche. Quasi la stessa cosa si verificò, poi, allorché vennero organizzati eserciti regolari mossisi sulla base di una più severa disciplina.

L’autore dei Gesta Francorum, al seguito di Boemondo di Taranto, offrì una interessante descrizione della gente di Tracia: i Traci – si racconta – erano spaventati al solo vedere i cristiani; essi non pensavano affatto di trovarsi di fronte a dei pellegrini, ma a vere e proprie orde indemoniate che intendevano saccheggiare il paese e uccidere tutti. La gente del luogo, inoltre, non voleva vendere loro vettovaglie, nessun articolo di vestiario o altro; così per forza di cose, i Franchi, per sopravvivere, dovettero darsi alla rapina.

A Monastir i peregrini si scagliarono contro un castello pieno di eretici che massacrarono, dando l’edificio alle fiamme con quanti vi si erano rinchiusi. Un’altra volta furono i Bizantini ad attaccare i pellegrini; allora Boemondo, assoggettati i Greci, si rivolse ai prigionieri catturati chiedendo loro: «perché uccidete il popolo di Cristo e i miei uomini?». L’episodio è interessante, in quanto vi si coglie l’incapacità, peraltro abbastanza comprensibile, dei Franchi di integrarsi con popolazioni diverse da loro. Tale incapacità si verificò a differenti livelli. Così, mentre i crociati franchi passavano per le regioni balcaniche, si moltiplicarono al loro transito saccheggi, stupri, assassini e battaglie senza quartiere.

Eccezionale fu, poi, l’intolleranza franca sul piano delle proprie prerogative e delle proprie abitudini. La prova più lampante al riguardo venne data dalla pretesa occidentale di voler latinizzare le chiese ovunque ciò fosse possibile e, quindi, com’era naturale accadesse, dall’intento di latinizzare la stessa Grecia. Mai riuscirono, quindi, i “Latini” ad avere la comprensione degli Arabi cristiani di Siria e Palestina, quando essi divennero loro sudditi, mai quella dei Bizantini ortodossi e tanto meno quella degli islamiti.

D’altra parte Latini e Greci, Arabi e Siriani erano tutti e sempre convinti di essere i più civili e i più cristiani e ritenevano gli altri inferiori a loro. Non per nulla Guiberto di Nogent nei Gesta Dei per Francos considerò le crociate fra le guerre combattute contro i barbari. La stessa convinzione di superiorità emerse, poi, dai propositi di papa Urbano II , allorché individuò nei Franchi la guida naturale dei cristiani, mentre Turci et Arabes furono ritenuti dei pericolosi “primitivi” minacciosamente addensatisi ai confini dell’Impero romano d’Oriente. Anche l’uso dei termini in proposito adoperati è utile a farci comprendere l’idea del pontefice che chiamò gli infedeli a volte pagani, a volte gentiles, senza tener conto che la loro religione e provenienza li poneva in un ambito diverso.

Il modo di fare abituale mostrato dai crociati e quello degli organizzatori e dei dirigenti del movimento per la liberazione della Palestina fu, dunque, ispirato all’arroganza fondata sulla convinzione di trovarsi dalla parte della ragione, secondo una teoria in precedenza elaborata sulla scorta di complesse e capziose argomentazioni articolate sui princìpi della guerra difensiva.

La liberazione della Terra Santa divenne l’idea-forza nonché la giustificazione della crociata. La Terra Santa – si disse – era cristiana per eccellenza e doveva essere, quindi, tolta ai barbari che l’occupavano contro ogni diritto. Se i Franchi, dunque, erano alla guida dei cristiani, loro preciso dovere diveniva quello di riconquistare Gerusalemme.

In altri termini la Terra Santa fu allora definita terra di Dio in quanto aveva visto nascere, operare e morire Cristo; fu denominata terra sua e come tale doveva essere restituita al cristianesimo. Proprio tale concetto di restituzione applicato alla riconquista stabile di quel territorio venne conferito nel suo senso più pieno alla Palestina.

L’idea di crociata, propugnata da Urbano a Clermont, rispecchiò, dunque, un mondo orientale sconvolto dalle guerre e un Occidente voglioso di combattere: da un lato vi fu il guerreggiare violento ed entusiasta dei cristiani, incapaci di osservare la tregua di Dio, e dall’altro quello dei Turchi che all’inizio arretrarono dinanzi all’inatteso impeto occidentale e, poi, una volta ripresisi, con i loro attacchi incessanti, osarono spingersi fino alle rive del Mediterraneo e oltre.



Posto così il problema del rapporto fra occidentali e musulmani, appare chiaro come fra loro vi fosse davvero scarsa possibilità di incontro e di comprensione: i cristiani, infatti, si sentirono animati e sorretti dalla necessità di recuperare la terra di Cristo e quindi, per attuare i loro imprecisati piani, destinati ad avere nell’immediato scarso successo e, in prospettiva, a costare grandi sacrifici in vite umane e in denaro, ritennero di potersi scatenare in ogni sorta di violenza.

Gli Arabi, d’altra parte, si sentirono ingiustamente aggrediti e danneggiati senza intender pienamente le ragioni dell’avversario e forse senza sapere che, a loro volta, gli islamici avevano invaso terre cristiane nella Spagna meridionale, in Sicilia, alle foci del Garigliano, sulla Costa Azzurra.

La crociata fu, dunque, inevitabile e contraddistinse tutta un’età colorando in modo particolare la Societas christiana, la vita politica, quella religiosa e culturale ed economico-sociale. Essa, in seguito al movimento di liberazione della Palestina, contribuì, inoltre, a modificare le abitudini di intere popolazioni, venute a contatto con altre civiltà e con altre genti che, sebbene all’inizio vittoriose, apparvero pur disposte a modificare in qualche modo il proprio tipo di vita, le loro conoscenze e i loro convincimenti. Tuttavia, se alla base della crociata albergò un’ardente fede e se i crucesignati si manifestarono propensi alle “aperture”, vi fu anche un’intolleranza mai prima di allora con tanta violenza esplosa e da allora in poi mai più del tutto spentasi.

Uno dei più deleteri effetti prodotti da tutto ciò in Occidente fu l’odio contro i “diversi” e contro gli ebrei da allora in avanti sottoposti a dure persecuzioni, quali primi “responsabili” della cattura e della crocifissione del Cristo!

Un problema di indubbio interesse e di difficile soluzione è anzitutto il seguente: come fu possibile che l’appello urbaniano lanciato a Clermont fosse accolto con un impeto e una prontezza tali che il pontefice e il suo stesso entourage difficilmente avrebbero potuto immaginare? Come è possibile che l’ardore per la crociata abbia avuto la diffusione di un inarrestabile incendio? Come non pensare dunque, che al di là delle riserve e dei dubbi sulle intenzioni dei pontefici e dei sovrani che li seguirono e al di là della discrasia fra i propositi e le realizzazioni dei crociati, vi fosse un sostrato fertilissimo – vuoi di violenza, vuoi di “fobia” per gli stranieri e i “diversi” e vuoi pure per l’aumentata energia e la rinascita della vita registratasi nel secolo XI – sul quale e dal quale l’idea di guerra contro gli infedeli si alimentò in modo pressoché inimmaginabile?

Certo è che, qualunque cosa si pensi in proposito, le parole di Urbano II si diffusero prodigiosamente ed ebbero un effetto quasi immediato. Del famoso discorso di Clermont – è largamente noto – possediamo più d’una redazione; e ciò è naturale, data l’importanza e la profonda eco suscitata dall’appello pontificio, e le varie stesure presentano forzature e contraddizioni tali da farle spesso ritenere costruite post eventum, per conferire all’assise un significato storico-diplomatico che meglio si prestasse a giustificare il grande successo da essa scaturito.

Tuttavia quella che, fra le altre, appare scritta con maggiore abilità e credibilità e su cui conviene ricostruire la vicenda, è attribuita a Fulcherio di Chartres, che la inserì nella sua Historia Hierosolymitana.

Ripercorriamone, quindi, i passi che più dovettero prestarsi a destar l’entusiasmo degli ascoltatori, dei laici come degli ecclesiastici, cui Urbano, come si evince dal testo, direttamente si rivolse. Egli intendeva spingere alla crociata per primi i religiosi, al pari di araldi del Signore che dovevano anticipare e accompagnare il movimento della riconquista. L’onere dell’impresa doveva, tuttavia – almeno pare – rimanere sulle spalle dei fedeli laici, i quali costituirono il sostrato, le colonne portanti del movimento, la premessa della sua realizzazione e al tempo stesso della sua riuscita piena e felice, avviata a restituire quella che veniva chiamata con termini biblici la terra promessa ai cristiani destinati ad esserne i legittimi detentori. Dal momento che – diceva Urbano – i figli di Dio avevano promesso di mantenere tra loro la pace e di serbare fedelmente le leggi con più decisione di quanto fossero stati fino ad allora abituati a fare, era il caso di impegnare la forza della loro onestà – adesso che la correzione divina li aveva rinvigoriti – in qualche servizio che fosse a vantaggio di Dio. Essi pertanto dovevano subito portare aiuto ai loro fratelli orientali che avevano bisogno di sostegno e lo avevano ripetutamente richiesto. Infatti, come molti di loro già sapevano – incalzava il papa –, i Turchi provenienti dalla Persia avevano moltiplicato le guerre e gli eccidi occupando le terre dei cristiani sino ai confini della Romània uccidendo e rendendo schiavi gli uomini, rovinando le chiese, devastando il regno di Dio, giungendo fino al Mediterraneo, ossia al Bosforo. Se i Saraceni – incalzava il vicario di Cristo – fossero stati lasciati liberi dei loro movimenti ancora per poco essi sarebbero avanzati ulteriormente, vieppiù opprimendo il popolo di Dio. Perciò con insistenza, Urbano continuava a dire, e noi riportiamo le sue stesse parole: «vi induco – anzi non sono io a farlo, ma è Dio che lo vuole – a persuadervi con incitamenti come banditori di Cristo, tutti, di qualsiasi ordine, cavalieri e fanti, ricchi e poveri, affinché accorriate a sovvenire i cristiani per cacciare dalle nostre terre quella razza maligna».

Con toni biblici Urbano soggiungeva: «io lo dico ai presenti e lo comando agli assenti, ma è Dio che lo vuole. Per tutti quelli che si metteranno in viaggio, se morissero lungo la strada o durante la traversata, in battaglia contro gli infedeli, vi sarà un’automatica remissione dei peccati: e ciò io accordo a quanti partiranno, per l’autorità che Dio mi conferisce. Che vergogna sarebbe, infatti, se gente così perfida, degenere, indemoniata, sconfiggesse uomini forti della fede in Dio e resi splendenti dal nome di Cristo! E quante accuse Dio non vi farà – proseguiva l’ispirato presule – se non aiuterete chi come voi, è posto nel numero dei cristiani! Tutti si affrettino allora alla battaglia contro gli infedeli, una battaglia che avrebbe già dovuto essere cominciata e portata a buon fine da quanti prima, contro ogni diritto, erano abituati a combattere contro altri cristiani le loro guerre personali! Diventino, dunque, cavalieri di Cristo quanti fino a ieri furono briganti! Combattano a buon diritto contro i barbari quanti in precedenza pugnarono contro i fratelli dello stesso sangue! Abbiano, quindi, in sorte un premio eterno quanti furono mercenari per pochi soldi! Quelli che si stancavano corrompendo la loro anima e il corpo, si battano finalmente per la salute di entrambi! Poiché tutti quelli che qui appaiono tristi e poveri, là saranno lieti e ricchi; quelli che qui sono avversari di Dio, là diventeranno suoi amici! Né tardino a partire: ma, passato l’inverno, affittino le proprietà per procurarsi i fondi per il viaggio e si pongano in cammino».

Affermavamo che la redazione dell’allocuzione urbaniana presentata da Fulcherio e da noi sunteggiata in parte con le nostre parole, in parte con quelle stesse usate dal cronista di Chartres, è abile e credibile, ma tuttavia contiene forzature e ambiguità. Per esempio, ne hanno tutto l’aspetto le precisazioni con cui si sottolineò che solo passato l’inverno 1095-1096 il movimento organizzato avrebbe dovuto e potuto muoversi alla volta della Terra Santa. Poco probabile era, infatti, che Urbano, nel novembre del 1095, potesse aver già la sicurezza che, a distanza di sette, otto mesi i crociati sarebbero stati pronti a riunirsi e a mettersi in viaggio. Le stesse parole, dunque, hanno l’aspetto di riflessioni postume del cronista di Chartres, il quale scrisse il brano relativo al solenne discorso di Clermont allorché la crociata era già in atto o conclusa e poté precisare con esattezza il suo punto di avvio, a realizzazione compiuta.

Egualmente, poi, sembra che, nonostante il discorso papale dovesse avere carica e pathos tali da indurre i cristiani presenti e quelli poi contattati alla riscossa antimusulmana, sarebbe stato difficile dare per sicura e scontata, come Urbano fece, oltre alla data della partenza anche la notizia della vittoria completa degli occidentali e ancor meno facile sarebbe divenuto impegnarsi addirittura quod Deus avertat, come allora si diceva, a rappresentare qual precisa ripercussione avrebbe avuto una impossibile sconfitta dei figli di Dio. Dunque, anche l’accenno alla vittoria più che certa, inevitabile, induce a ritenere che l’autore della cronaca già conoscesse, passato un certo tempo dal termine di quegli eventi, il fortunato esito dell’impresa e la sua quasi trionfale conclusione.

Tuttavia, nonostante queste forzature piuttosto facilmente riscontrabili, è interessante osservare la successione degli argomenti addotti per convincere i convenuti all’azione e conferir loro la necessaria “carica” facendone dei propagandisti e degli organizzatori della guerra santa. Così va valutato attentamente l’elemento attraverso il quale si evince che furono i Bizantini a chiedere aiuto a Urbano II nel momento in cui si trovarono in pericolo le terre della Romània, denominate con il termine generalmente adoperato per contraddistinguere i possedimenti bizantini, anche quelli italiani posti attorno a Roma e al suo Ducato e alla Pentapoli, detti appunto Romània (di qui Romagna), contro i possedimenti della Longobardia (da cui il toponimo Lombardia). Interessante, poi, l’altro riferimento al paventato arrivo dei Turchi provenienti dalla Persia e ormai giunti in pieno Mediterraneo sino al «braccio di S. Giorgio»: quello era l’appellativo con cui veniva indicato il Bosforo. Quanto fin qui precisato, attesta dunque – come anticipavamo – che il discorso venne ricostruito a guerra conclusa. Tale redazione, tuttavia, rese in modo mirabile la tensione in cui l’allocuzione nacque e l’entusiasmo da essa generato.



Sebbene l’appello urbaniano conoscesse un successo travolgente, a diffonderlo con slancio addirittura impetuoso fu senza dubbio il monaco Pietro d’Amiens, ricordato come Pietro l’Eremita. Tra la fine dell’800 e gli inizi del ’900, questa figura assunse un davvero troppo considerevole spessore religioso e politico. Oggi la storiografia tende giustamente a ridurne la portata. A diffondere il messaggio del papa furono, infatti, innumerevoli fattori politici, ambientali, spirituali, culturali ed economici. Pietro – si dice – fu l’effetto più che la causa del successo riscosso dalla predicazione relativa alla crociata. E tuttavia, sebbene ridimensionato, egli resta, in certo modo, un promotore principe della crociata, come nel XII secolo attestò l’Historia Hierosolymitana di Alberto di Aix.

Prima di far parlare direttamente la fonte crociata, rammenteremo che Pietro era originario della Piccardia, ove era nato forse ad Amiens, verso la metà dell’XI secolo. Egli certamente accompagnò la prima crociata in Oriente e giunse a Gerusalemme per assumervi, dopo la conquista, la carica di vicario generale. Tornato in Occidente, fondò l’abbazia di Neufmoutier, in Belgio, ove terminò i suoi giorni nel 1115. Alcuni calendari fiamminghi lo posero fra i santi e collocarono la sua festa, secondo il calendario romano , l’8 luglio.

Oltre a queste notizie certe e già utili a renderci consapevoli della sua grande fede, della sua capacità di convincere quanti entravano in contatto con lui nonché del suo positivo contributo alla ricomposizione della cristianità transmarina, non possiamo fare a meno di registrare gli elementi leggendari che lo riguardano, contenuti nella cronistica cristiana e assai significativi, in quanto ci offrono la prova provata della popolarità di quel monaco, disposti come furono a concentrare sulla sua figura un coacervo di dati incerti, ma intesi a rendere santo il suo profilo, più nobile il suo eroismo, più compiuta la sua partecipazione al movimento di affrancazione della Palestina dall’Islam. Un certo sacerdote chiamato Pietro – racconta Alberto di Aix al quale ci rifacciamo – un tempo eremita, nato in Amiens, città occidentale del Regno della Francia, dette inizio alla predicazione con tutto il suo impeto, facendo iniziare il pellegrinaggio dal Berry, situato nel medesimo regno francese. Dietro le sue ripetute pressioni, tutti presero con lietezza la via, pervasi dal desiderio di fare penitenza: vescovi, abati, chierici, monaci, nobilissimi laici, principi di diversi regni e fedeli, puri o impuri che fossero, adulteri, omicidi, ladri, spergiuri, predoni: insomma ogni tipo di cristiani, donne comprese. Con quali intenzioni e per quali motivi l’eremita predicasse il pellegrinaggio, ponendovisi egli stesso a capo, diremo subito: qualche anno prima dell’inizio del “viaggio”, il suddetto sacerdote si era recato a Gerusalemme per devozione e nell’oratorio del Sepolcro del Signore aveva veduto cose illecite e nefande che non aveva potuto tollerare; egli pertanto ne rimase sdegnato e implorò Dio di punire le efferatezze di cui fu testimone. Intanto, scandalizzato da tali orrori, si incontrò con il patriarca di Gerusalemme, chiedendogli come potesse sopportare che gli infedeli e gli empi profanassero i santuari asportandone le offerte dei fedeli, quindi adibissero le chiese a stalle, percuotessero i cristiani, pretendessero, senza averne diritto, danaro dai santi pellegrini e li angariassero con ogni tipo di prevaricazione. Il patriarca e sacerdote del Sepolcro del Signore, udite queste cose, rispose piamente: «o tu, più fedele degli altri cristiani – scrisse usando il discorso diretto il cronista Alberto di cui riportiamo riassumendole le parole – perché tormenti con queste ricerche la paternità nostra, se è vero che le nostre energie non sono considerabili più di quelle di una formica di fronte alla tracotanza degli infedeli tanto numerosi? Noi dobbiamo porre in salvo la nostra vita con continui balzelli, se non vogliamo essere uccisi; così, di giorno in giorno, ci auguriamo di evitare i pericoli più gravi, a meno che i cristiani non ci mandino aiuti che noi, tuo tramite, imploriamo». Pietro a sua volta rispose così: «Padre venerabile, ora ho ben capito e intendo in qual misura siano deboli i cristiani che vivono con te e a quali soprusi da parte degli infedeli debbano sottostare. Quindi, per la grazia di Dio, io mi impegnerò per la vostra liberazione e per la salvezza da ogni ingiuria di quanto è sacro e se, con la protezione divina, tornerò vivo là donde sono venuto, anzitutto mi recherò dal papa, poi da tutti i principi cristiani – re, duchi, conti e governanti – rendendo noto lo stato dell’oppressione e le vostre insopportabili sofferenze».

Intanto – continua Alberto di Aix – giungeva la sera e Pietro tornò per pregare presso il Santo Sepolcro ove, esausto per le veglie consumate in preghiera, fu preso dal sonno. Gli apparve, allora, la maestà del Signore Gesù che si degnò di rivolgersi in questo modo ad un uomo mortale e debole: «Pietro, dilettissimo fra i cristiani! Appena ti sveglierai, tornerai dal mio patriarca e prenderai dalle sue mani una lettera credenziale che ti nomini mio ambasciatore, sigillata con il sigillo della santa croce. Presala, ti affretterai al massimo per far ritorno in patria e lì porterai la testimonianza delle calunnie e delle offese levate contro il mio popolo e la terra santa e inciterai i cuori dei fedeli a purificare i luoghi stessi di Gerusalemme e a far ivi nuovamente celebrare le sante cerimonie. Infatti, attraverso pericoli e tentazioni le porte del Paradiso si apriranno a coloro che saranno chiamati e agli eletti».

Dopo questa meravigliosa rivelazione, la visione venne meno e Pietro si svegliò. Al primo albeggiare uscì allora dal Tempio, si recò dal patriarca, gli riferì la visione avuta e gli chiese la lettera credenziale relativa alla divina ambasciata col sigillo della santa croce; questi non gliela negò, anzi gliela concesse ringraziandolo. Allora, ligio alle istruzioni ricevute, Pietro si congedò per tornar presto in patria. Dopo un pericoloso viaggio per mare sbarcò a Bari e senza indugio si recò a Roma. Lì prese contatto con il papa cui riportò quanto sentito e quanto dettogli direttamente da Dio e dal patriarca sulle vendette degli infedeli e sulle ingiurie inflitte alle cose sacre e ai pellegrini.

Questo il racconto di Alberto di Aix – da noi testé illustrato per porre in evidenza la bellezza della “scrittura” storica del narratore cristiano – il quale, tuttavia, non fu l’unico ad occuparsi di tale inconsueto personaggio. Nelle Chansons di Antiochia e di Gerusalemme, Pietro l’Eremita (sopravvalutato, ma non certo da screditarsi, anche quando si riportarono taluni atti di viltà da lui commessi in Antiochia ove avrebbe ceduto alle richieste degli islamiti) venne presentato sempre come alleato dell’eletto re dei Tafuri. In particolare nel poema ricco di immaginazione denominato Chanson de Jerusalem si raccontò che egli venne catturato e tormentato dall’empio nemico musulmano. Quando, secondo l’immaginifico racconto, Pietro venne preso prigioniero, lungi dal mantenersi saldo, secondo la prassi, ai dettami della sua fede, volle far intendere di essersi convertito alla religione araba. Quindi, pur se dentro di sé continuò a pensarla in modo diverso, si prostrò dinanzi all’idolo incrostato di preziosi gioielli. Di tali cose, però, l’anonimo autore sembrò non farsi meraviglia, anzi, raccontò, con una punta di compiacimento, che Pietro adorò Maometto, quasi giocando uno scherzo assai ben riuscito, di fronte ai creduli musulmani. Un atteggiamento siffatto, opposto a quello che ci si sarebbe dovuti attendere da un crociato, attesta altresì l’effettivo non esaltante comportamento di molti cristiani catturati, ma anche le disparate opinioni fra essi circolanti, soprattutto fra gli appartenenti a ceti differenti gli uni dagli altri.

In questo modo di condursi scorgiamo, però, anche il compiacimento per chi ha giocato un tiro agli infedeli e, sebbene abbia temporaneamente ceduto, restò sempre un martire. Peraltro i cristiani, come accade spesso in queste circostanze, apparvero a volte più a volte meno pronti al sacrificio, in taluni casi mostrarono una fede fanatica, in altri – Pietro ne è un esempio – manifestarono un più concreto spirito di adattamento. Così le comunità cristiane del Levante in qualche occasione rimasero stabilmente nei luoghi in cui si erano stanziate – fra questi i cosiddetti forti Tafuri – altre volte fecero la spola tra il Regno Latino e le località originarie, compirono affari e commerci di ogni genere e accumularono invidiabili capitali.

Singolare davvero fu pertanto questa figura di predicatore itinerante, profeta e combattente, adoratore di Cristo e di Maometto e, così pare, promotore persino di un ambiguo movimento nato per la salvezza e la redenzione delle prostitute: per cui una fitta schiera di donne, se non pie certamente devote al loro salvatore, usarono accompagnarlo durante i suoi spostamenti. Comunque, la predicazione di Pietro l’Eremita ebbe luogo e fu meritoria in quanto restituì addirittura mogli infedeli ai mariti e viceversa, fece saldare i debiti ai debitori, tener fede agli impegni presi e produsse la pacificazione di persone in lite. Molti alle apostrofi di Pietro risposero lasciandosi alle spalle ogni responsabilità, per gettarsi in un’avventura senza precedenti. Le genti si mossero «come una nube di cavallette» e, prive di re, marciarono in ordine!

Fra i luoghi maggiormente adatti alla predicazione della crociata Pietro scelse la città di Colonia, un centro dove una ventina di anni prima – attorno al 1074 – aveva avuto luogo una sanguinosa ribellione contro il vescovo, suscitatrice di una serie di rivolte a catena, scoppiate nelle città della Renania. Qui l’Eremita fu affiancato da un’altra straordinaria figura di prete-soldato, Gualtieri, detto Senza Averi, uomo, come dice il ricordato appellativo, d’infima estrazione economico-sociale, postosi al seguito di Pietro che aiutò nella predicazione, poi nell’organizzazione e nella gestione della spedizione. La predicazione della crociata si svolgeva in modo lineare, ma carico di drammaticità. Si apriva, di solito, con la descrizione fatta in termini pittoreschi dei luoghi santi profanati dagli infedeli, soliti bivaccare attorno al Tempio e sostare in modo provocatorio attorno al muro del pianto, non rispettando neppure il sacro colle del Golgota. A questo punto venivano poste in evidenza le prevaricazioni effettuate contro i pellegrini, i quali, dopo un lungo viaggio, erano tenuti lontani dal Tempio oppure venivano fatti entrare dopo esser stati vessati da esosi e ingiusti balzelli. Tutto ciò induceva a esecrare i Saraceni. Altro elemento importante – come subito dopo osserveremo – era costituito nelle prediche dalla tassativa condanna degli ebrei, i quali, sulla base delle descrizioni tolte dagli Evangeli, furono ritenuti responsabili diretti della condanna e della crocifissione del Cristo e pertanto vennero bollati come colpevoli di deicidio.

Per riparare al malfatto, per vendicare l’ingiusto, crudele supplizio, i cristiani dovevano riappropriarsi di Gerusalemme, intesa non solo come la città ove si era svolta la parte più importante della vicenda cristiana, ma come la Jerusalem celeste, la capitale del Regno divino, contrapposta a Babilonia, la città infernale. Gerusalemme era la Terra Promessa, alla quale i pellegrini dovevano far ritorno come alla casa del padre.

Alla conclusione di ogni predica si ripetevano scene di giubilo e di commozione, si moltiplicavano i propositi di partenza, cui facevano seguito la formazione di cortei e di pellegrinaggi improvvisati. All’inizio infatti, alle spedizioni non fu conferito il nome di crociata e quindi le denominazioni più opportune e più consuete e collaudate, volte a contraddistinguere tali pellegrinaggi, furono iter, transitum, passagium, servitium Dei, auxilium Terrae Sanctae e simili.

Ad ascoltare l’appello erano di solito elementi appartenenti alla società feudale, per motivi familiari, economici o per le più varie ragioni, deracinées dagli obblighi e dai privilegi della loro casta e, quindi, pronti a partire per costruirsi una nuova vita, in qualche caso per acquisire un ruolo che non avevano mai detenuto, una volta che fosse stata preclusa loro la possibilità di usufruire in tutto o in parte dei vistosi patrimoni delle loro casate.

A costoro si aggiungevano poi gli avventurieri, i ribaldi, gli accattoni, i “diversi” di ogni risma e condizione, in cerca, allora come in ogni tempo, di facili occasioni, grazie alle quali potessero precostituirsi un più solido avvenire; e ancora gli sbandati abituati ad abbracciare le cause più disparate, di cui non avevano neppur compreso l’essenza ma che sembravano loro un provvidenziale “ombrello”, sotto il quale “accendersi un credito” e guadagnarsi protezioni e meriti, anche celesti. Fra i più sensibili ad accettare l’insolito invito erano i servi fuggiti dalle case e dalle campagne, i quali lasciavano con i padroni, un presente e un avvenire di schiavitù, in cerca di una futura autonomia. Si aggregavano loro i poveri, in attesa di un qualsiasi sostegno, di una casa, una terra, un lavoro.

I chierici, specialmente quelli appartenenti ai gradini più bassi della gerarchia, spesso in contrasto con i vescovi, i parroci, i generali degli ordini, gli abati, infiammati dall’ideale della vagheggiata, ma fino ad allora non realizzata riforma della Chiesa, erano anch’essi spesso pronti e ben disposti a mettersi in viaggio.

Quanto fin qui detto, tuttavia, non deve lasciar credere che, sin dall’inizio, mancasse del tutto la partecipazione della feudalità maggiore. Specialmente alla prima crociata, infatti, aderirono nobili di alto e medio lignaggio. Non furono rari così i potentes pronti a predisporre un pellegrinaggio, accompagnati da più o meno organizzate comitive di seguaci ricchi e bene organizzati, tra cui si annoveravano cavalieri convenientemente armati, vassalli, cappellani, giullari e pure uomini bene literati, i quali ebbero l’incombenza di mettere per iscritto una sorta di diario delle spedizioni. Infatti buona parte delle testimonianze cristiane legate alla crociata iniziale e alla descrizione degli eventi accaduti in Terra Santa fra una campagna militare e l’altra, furono spesso il prodotto della loro penna grazie alla quale presero vita talune Chansons de Croisades o Chansons de Gestes, pervenute, talora attraverso rimaneggiamenti, dal XII secolo fino a noi.

Le prime campagne militari videro, quindi, il dispiegarsi di numerosi partecipanti, socialmente ed economicamente variegati, fra cui si trovarono potentes, nobiles, populares, pauvres, chevaliers, deracinées, gueux, ricchi e miserabili cenciosi, intenti a compiere una sorta di iter feudale quasi sempre ricordato agli inizi come peregrinatio e che poi diventerà crociata. I componenti furono talvolta in organico collegamento fra loro, talvolta affiancati all’una o all’altra colonna, presso le quali i più poveri cercarono appoggio e protezione, in cambio di varie prestazioni d’opera, date come subalterni scarsamente amalgamati con i gruppi di élites, socialmente ed economicamente emergenti, pronti a realizzare il Regno di Dio sulla terra.



Forti del solo entusiasmo, di una ardente carica di fede e di un’altrettanto forte dose di ingenuità, i viandanti che non avevano ancora assunto i nomi di crociati, riuniti in più o meno consistenti schiere, si misero in marcia.

All’inizio essi quasi mai sapevano dove fossero diretti. Alcuni reputavano di dover scegliere la direzione di Gerusalemme, altri, più genericamente, si proponevano di giungere nella Terra Santa. Del tutto ignoti poi erano il cammino da compiere, l’orientamento da seguire, le terre e le città attraverso cui si sarebbe dovuto passare, quasi nessuno conosceva la distanza complessiva da coprire.

Così, nella più generale confusione, queste orde di avventurieri straccioni, di tanto in tanto si fermavano per chiedere dove si trovavano, se quella fosse la strada giusta per andare a Gerusalemme e se la “città celeste” fosse prossima o lontana. Può insomma immaginarsi quale e quanta confusione essi non generarono presso cittadini inermi e del tutto ignari, i quali erano quasi sempre fortemente impauriti dalla presenza di quelli che furono detti gueux – pezzenti – intimoriti, insomma, da una minaccia di cui non comprendevano né il motivo né la provenienza. Quando, poi, amministratori e cittadini arrivavano a intenderli, i nuovi arrivati erano considerati pericolosi nemici, venuti per commettere violenze, rubare, stuprare e uccidere.

Tali soprusi infatti si ripeterono spesso in quanto i pellegrini, allorché si imbatterono in comunità più lontane, francesi o tedesche, slave o italiane e s’addentrarono lungo la penisola balcanica, non furono in grado di comprendere la lingua dei popoli con cui si incontrarono. Ancor meno, poi, poterono spiegarsi, quando non riuscivano ad avere notizie sui luoghi ove si trovavano, sulle strade da prendere, le distanze da percorrere, sul clima che, proseguendo, avrebbero trovato.

Più spesso di quanto non si creda poi, gli indigeni, pur se avessero avuto l’intenzione di farlo, erano incapaci di fornire informazioni logistiche, tecniche e organizzative, poiché quasi mai essi sapevano leggere e scrivere. A stento, quindi, riuscivano a dire dove si trovassero, non sapevano nulla della terra santa, della direzione da prendere per giungervi, quanto tempo dovesse impiegarsi per colmare la lontananza che separava il loro villaggio, la loro città o campagna dalla terra promessa.

L’incomprensione allora generava fraintendimenti, polemiche, risse spesso degenerate in vere e proprie carneficine. La situazione, inoltre, si faceva ancor più complessa, quando i pellegrini avevano bisogno di acquistare derrate alimentari, cavalli, oggetti di vestiario, carri, armi o quant’altro. In tali casi, di sovente, i pezzenti erano privi di denaro, quindi affamati e bisognosi di tutto, ad esempio, di luoghi ove riposare e proteggersi dalla pioggia, dal gelo e, più tardi, dal caldo afoso e umido della penisola balcanica. Perciò prendevano con l’astuzia o con la violenza quanto era loro necessario per sopravvivere, ritenendo un dovere impossessarsi dell’indispensabile per continuare il viaggio e la missione fino alla vittoria finale e considerando, altresì, dovere degli ignari residenti accontentarli prontamente in tutto senza proteste e senza limitazioni.

Si può pertanto immaginare cosa accadesse ogni volta che in occasione di soste più o meno forzate si ripeteva il solito squallido copione: da una parte si effettuava la richiesta di cibo, letti, cavalli, dall’altra si verificava il diniego assoluto di darli e dopo un vano, iniziale approccio si veniva alle mani, si tiravano fuori coltelli e spade, si lanciavano sassi, si scagliavano frecce e si dava fuoco. In qualche caso i viaggiatori provvisti di denaro e meglio equipaggiati chiedevano di fare regolari acquisti, ma pure ciò non era facile, poiché quasi mai coloro che si trovavano ad accogliere i milites Christi, avevano possibilità di vendere abbondanti quantità di cibo di cui, invece, avevano scorte limitate, quindi non potevano sovvenire alle necessità dei drappelli in sosta.

Ancor meno, poi, qualcuno voleva ricevere nelle proprie case soldati sporchi, la cui lingua era incomprensibile e le cui intenzioni lo erano ancor meno. Negli alloggi poi, una volta che, volenti o nolenti i proprietari, essi finivano per entrare, avevano luogo con frequenza furti e stupri.

Perciò il passaggio delle legioni degli sbandati di Pietro l’Eremita e di Gualtieri Senza Averi finì spesso in tragedia. Ad un certo punto, quando gli assalti alle città e alle campagne, gli incendi e le rapine si ripeterono più volte, soprattutto allorché gli assaliti, strettisi a coorte, respinsero quanti venivano reputati pericolosi nemici, i gruppi degli itineranti si sciolsero e gli sbandati, in condizioni di tragico isolamento, risalirono strade e convalli, generando ancora maggior confusione e compromettendo definitivamente la loro situazione. Infatti, se in gruppo essi potevano salvarsi, quando erano dispersi cadevano preda di agguati e finivano presi prigionieri o barbaramente uccisi. L’inizio delle crociate si rivelò in tal modo una vera e propria catastrofe.



Una delle pagine più turpi di una vicenda che fu illuminata dalla luce della fede e talvolta da vero e proprio eroismo è rappresentata dalle stragi degli ebrei.

I pellegrini, infatti, ascoltando le accese predicazioni degli emuli di papa Urbano, di Pietro l’Eremita, di Gualtieri o di altri, rafforzarono il loro convincimento in base al quale – lo si accennava già – la colpa prima della triste situazione della terra santa ricadeva sugli Israeliti che avevano colpevolizzato e fatto crocifiggere il Cristo, indebolendo la futura condizione dei cristiani. Pertanto, appena giungevano nelle varie città germaniche della valle del Reno, attraverso le quali si trovarono dapprincipio a passare o, più avanti, attraverso quelle delle regioni carpatico-danubiane, assalivano subito le comunità ebraiche che dovevano, a loro avviso, essere punite per l’atteggiamento dei loro avi che mille anni prima si erano macchiati di deicidio.

Così cominciarono in Occidente gli assalti alle sinagoghe e alle botteghe dei semiti, date alle fiamme mentre i loro proprietari andarono incontro alla più turpe delle morti e l’intolleranza razziale, quasi sconosciuta nell’età tardoantica e altomedievale, divenne un elemento di cieca e fanatica violenza, destinato a contrassegnare in modo odioso il secondo millennio.

Va detto in proposito che a difesa degli ebrei, ingiustamente perseguitati, si levarono talora i parroci e addirittura i vescovi. Ma i crociati, così come erano intenzionati a colpire i rei di deicidio, punirono pure il clero che li difendeva, spesso ritenendo – e forse poteva esserci in ciò anche del vero – che nella difesa d’ufficio dovesse rinvenirsi una scelta dei vescovi, i quali volevano “premiare” e assolvere coloro che spesso avevano prestato danaro alle loro chiese a un tasso conveniente. Così, alle stragi antiebraiche si assommarono quelle dei vescovi.

Le prime carneficine dovute ai milites Christi , da collocarsi nel maggio-giugno del 1096, furono riportate da una fonte cristiana ovvero dalla già citata Historia Hierosolymitana di Alberto di Aix, da cui abbiamo tratto le notizie su Pietro l’Eremita, e misero scopertamente in evidenza la genesi di uno dei fenomeni più tristi legati alla conquista dei luoghi santi: i pellegrini – riportò Alberto – non so se per volontà di Dio o per qualche loro personale errore, cominciarono a infierire con crudeltà contro i discendenti di Sem, reperiti in alcune città e ne fecero terribile strage, specialmente in Lorena, asserendo che questo era il modo giusto di dare inizio alla spedizione ed era quel che meritavano i nemici della fede cristiana. La strage cominciò per opera dei cittadini di Colonia che, gettatisi d’un tratto su un piccolo gruppo di Israeliti, ne ferirono molti a morte: poi misero sottosopra case e sinagoghe dividendosi il bottino. Preso atto di questa crudeltà circa duecento esponenti della Comunità di notte, silenziosamente fuggirono in barca a Neuss; ma i pellegrini e i crociati, imbattutisi in essi, li spogliarono di tutti gli averi e li massacrarono fino all’ultimo. Poi, senza por tempo in mezzo, i crociati si riversarono su Magonza, come avevano già deciso. Là il conte Emicho (una sorta di personalità diabolica che nelle saghe germaniche venne rappresentato chiuso in una montagna per attendere di uscirne alla fine dei tempi), un nobile potente in quella regione, con un forte gruppo di tedeschi attese l’arrivo dei pellegrini confluenti da parecchie direzioni. Gli ebrei di Magonza, avendo avuto notizia della strage dei loro fratelli e comprendendo di non poter sfuggire a una sì folta e forte schiera, si rifugiarono presso il vescovo Rotardo, sperando che li salvasse, e gli dettero in custodia il loro danaro e l’oro; essi contavano molto sulla sua protezione poiché egli era l’influente vescovo della città. Il porporato, dunque, nascose il denaro e gli oggetti di valore affidatigli e rintanò i perseguitati in uno spazioso nascondiglio nel suo stesso palazzo, lontano dal conte Emicho e dai suoi sostenitori, affinché in quel luogo essi si mantenessero sani e salvi. Ma Emicho e gli altri, rapidamente consigliatisi, verso l’alba assalirono quanti erano celati nel nascondiglio episcopale con lance e frecce. Spezzate porte e chiavistelli, ne massacrarono circa settecento che con la forza della disperazione tentarono di resistere all’attacco di migliaia di uomini; furono uccise anche le donne e furono passati a fil di spada persino i bimbi in più tenera età, d’ambo i sessi. Allora gli ebrei, vedendo che i cristiani non risparmiavano neppure i piccoli e non avevano pietà di nessuno, si gettarono essi stessi sulle donne, sulle madri, sulle sorelle e si uccisero a vicenda. Cosa più straziante ancora fu che le stesse madri tagliarono la gola ai figli lattanti oppure li trapassarono con il ferro, preferendo che essi morissero per loro propria mano piuttosto che uccisi dalle armi dei non circoncisi.

Oltre alla molta confusione e ai violenti eccidi di popolazioni inermi, oltre al massacro dei semiti e a quello di non pochi cristiani ortodossi, per ignoranza e fanatismo confusi con musulmani infedeli, l’esaltazione fanatico-religiosa dei primi incomposti gruppi produsse assai poco.

Dopo il lungo tratto sul Reno e sul Danubio – come si diceva – essi giunsero in numero ristretto, stremati e abbandonati a loro stessi, a Costantinopoli ove, senza ascoltare il consiglio contrario dell’imperatore Alessio Comneno, vollero attraversare il Bosforo alla volta di Nicea. Secondo le previsioni del monarca bizantino, essi furono infatti bloccati e massacrati dai Turchi. I pochi superstiti vennero costretti a rinchiudersi in una città fortificata, donde riuscirono fortunosamente a ritirarsi grazie alla protezione imperiale nell’ottobre 1096.

La maggior parte della colonna dei viandanti però, molto più a nord, non riuscì a vincere la resistenza degli Ungari che, irritati per le devastazioni, gli eccidi, gli incendi, l’uccisione di ebrei inermi, numerosi nelle loro terre, organizzarono un’efficiente resistenza contro i primi peregrini che, bloccati nella pianura danubiana, riuscirono in scarso numero a tornare verso la Germania e la Bassa Lorena, mentre in prevalenza finirono vittime, oltre che delle feroci popolazioni avversarie, della loro disorganizzazione e di un entusiasmo dannoso e destinato a perdere quanti vi si abbandonassero senza avere piani meditati e concretamente realizzabili.

A proposito di queste inconsuete formazioni, Franco Cardini ha detto che i crociati nella loro prima versione somigliarono più ai soldati di Erode che a quelli di Cristo: non si può che sottoscrivere quanto egli ha posto in evidenza, aggiungendo che, con la triste verità dell’avvio della crociata, si rivelò quasi interamente perduta la tolleranza, appannaggio del primo millennio, di cui restò indelebile traccia nelle lettere di papa Gregorio Magno (590-604), un pontefice che non conobbe le crudeli accuse di deicidio contro un popolo intimamente rispettato sulla base dei fondamenti dell’antica e tutto sommato tollerante, civiltà romana. Del pari si persero i civili accenti contenuti nelle Variae di Cassiodoro, in cui il grande collaboratore di Teoderico affermò, a nome del sovrano goto e suo personale, che non sarebbe stato possibile colpire gli ebrei per questioni attinenti la fede, a proposito della quale la scelta doveva mantenersi libera e andava lasciata all’intendimento dei singoli, quindi doveva rimanere del tutto e sempre non sottoposta a condizioni.

Il ritorno all’unità religiosa dei cristiani e alla riconquista dei territori connessi alle loro origini, fu certo un progetto grandioso e l’idea di accettare la pace di Dio e di portare le armi contro i nemici della fede ebbe in sé qualcosa di imponente, destinato a generare entusiasmi, commozione, propositi generosi ma, per converso, fu anche inteso a condurre la cristianità verso forme di violenza e di crudeltà senza pari che sembrarono riportare in auge il concetto germanico di «guerriero-belva», o quello di «uomo selvatico», pronto a farsi giustizia da sé, uccidendo a mani nude avversari inermi, i quali spesso non sapevano neppure che origine avesse la forza scatenatasi contro le loro case, le famiglie, gli averi. Così, dalla fine dell’XI secolo, i termini di ghetto, pogrom, persecuzione razziale, pulizia etnica, discriminazione, diventarono secolarmente e tristemente noti e tali sono restati, lungo l’intero secondo millennio, sino ai nostri giorni.



Della drammatica evoluzione dei “pellegrinaggi”, delle violenze e degli eccidi fu prontamente informato papa Urbano che se ne turbò molto e dette immediate direttive volte a bloccare le partenze intempestive e disorganizzate.

Anzitutto, il pontefice dispose che i viaggi fossero regolati da una precisa programmazione e impedì che si ripetessero le migrazioni alla ventura prive di organizzazione e di adeguati mezzi. Egli volle pertanto che il clero, all’atto di muoversi dalle sue parrocchie, fosse sempre provvisto di un previo assenso dei superiori che dovevano fornire i religiosi di notizie utili ad un felice compimento dell’iter. Le persone sposate, poi, dovevano entrare in possesso di un permesso del coniuge rimasto a casa e ciò per impedire che la guerra santa, nel momento in cui si voleva creare un ordine nuovo in Palestina, infrangesse la prassi vigente nella cristianità occidentale che vietava l’abbandono del tetto coniugale. Il rinnovamento, insomma, non doveva sorgere a danno delle tradizioni consolidate. Il papa, inoltre, per precauzione, fece divieto alle donne di prender parte alla crociata se non accompagnate dai mariti, dai figli o dai tutori. I padri si rallegrarono di veder partire i figli, le mogli nel veder partire i mariti. Quanti rimasti a casa, poi, piansero la loro mancata partecipazione.

Tutti si dettero a predicare la crociata – disse Baudri de Bourgeuil – a cominciare dai vescovi, seguiti dai parroci, dai monaci e da ogni genere di persone.

Tra la gente comune vi furono alcuni che si imposero da soli il segno della croce – simbolo del passagium ultramarinum – nelle carni con un ferro rovente, per fanatismo o per far credere che fosse stato impresso loro un inconsueto tipo di stimmate che faceva diventare chiunque se ne mostrasse provvisto una sorta di eroe e di unto del Signore.

Si ebbero, insomma, manifestazioni di entusiasmo frenetico, indizio di generale eccitazione e si tramandò la notizia di prodigi celesti verificatisi nel 1095, quasi per accelerare la organizzazione del viaggio e la partenza.

Inoltre il vicario di Cristo pose alla base della crociata la partecipazione dei sovrani e della feudalità laica al cui impegno la Chiesa mirò in modo prioritario.

I crociati dovevano altresì essere riconoscibili e avere un contrassegno generalizzato che consentisse la loro facile individuazione: e ciò affinché se ne apprezzasse l’alto numero, perché la loro azione congiunta fosse valorizzata e temuta, perché in tal modo gli athletae Christi si rafforzassero gli uni gli altri e, last but not least, perché potessero essere più facilmente controllati e scoraggiati dal compiere eccessi e sregolatezze, da parte dei vescovi e dei feudatari responsabili della guida. Il segno adottato – lo ricordavamo di passata – fu la croce rossa impressa sulla spalla destra delle tuniche indossate dai cristiani, in quel modo da allora riconosciuti e tenuti a bada, affinché non si scatenassero come accadde alle bande poste al seguito di Pietro l’Eremita e di Gualtieri Senza Averi.

Tra i princìpi fondamentali della crociata, il primo considerato addirittura inviolabile fu il giuramento. Chi veniva meno alla promessa era passibile di scomunica. La Chiesa si assunse, altresì, l’impegno di proteggere le famiglie e i beni dei crociati durante la loro assenza. Questi, prima di abbandonare le loro case, le campagne di residenza, dovevano far testamento se possessori di beni.

Il viaggio, infatti, era lungo, di incerta durata e di ancor più insicuro ritorno. Quelli che riuscirono a rientrare nei luoghi originari e a ritrovare la famiglia, la casa, il lavoro, dalla partecipazione alla guerra santa trassero un’impressione indelebile e profonda, destinata a contrassegnare tutta la loro vita e pure quella dei familiari, dei discendenti, che in quanto eredi di crociati – si pensi a Dante Alighieri, orgoglioso di discendere da un miles Christi come Cacciaguida o a Salimbene de Adam che si vantò di essere figlio di un crociato e figlioccio del crucesignatus Baliano di Sidone – divennero persone di lignaggio, degne del rispetto e della massima considerazione, come coloro che si erano messi al servizio di una causa nobile e quasi incomparabile ad ogni altra pur importante e lodevole.

Quanti si dichiaravano pronti a partire si vedevano rimessi i debiti e perdonate infrazioni anche gravi alle leggi vigenti. Inoltre, vennero loro abbonate le penitenze canoniche da cui fossero stati in precedenza colpiti.

Urbano II decise ancora che la Santa Sede avesse un suo rappresentante in capite nella spedizione; fu il vescovo di Puy, Ademaro di Monteil, uno dei primi a prestare solenne giuramento e a tenere saldamente le fila dell’impresa.

Il centro di ritrovo dei crociati fu posto a Costantinopoli. Qui, infatti, si dovevano tenere i rapporti con gli eserciti e i loro capi, si dovevano dislocare le varie presenze, stabilire chi dovesse spingersi in Palestina attraverso l’Asia Minore, l’Armenia, la contea di Edessa, il principato di Antiochia per poi giungere alla contea di Tripoli di Siria e poi nel regno di Gerusalemme oppure chi dovesse recarsi in terra santa per mare: in questi casi taluni contingenti vennero fatti sostare a Cipro, altri furono direttamente inviati in Palestina.

Tra le cose stabilite, importanza particolare ebbe la data definitiva di partenza, prevista per il 15 agosto del 1096. Dal dicembre precedente fino al luglio del predetto anno Urbano si spostò lungo il Mezzogiorno della Francia, predicando ad un tempo la crociata e la riforma della Chiesa. Nel dicembre tornò poi in Roma, dopo aver sostato in diverse città della penisola, fra le quali Asti, Pavia, Milano e Cremona. La predicazione in Italia era cominciata già da un anno e, quindi, la rispondenza agli appelli di Urbano fu enorme. Mentre era ancora in Francia, il pontefice si era posto in contatto con Genova e il Comune si era impegnato a preparare una flotta da inviare in appoggio alla spedizione (per la prima volta una città marinara entrò direttamente nella gestione della guerra santa cui sarebbe in avvenire stata legata da vistosi interessi).

Nell’agosto del 1096, il normanno Boemondo d’Altavilla si impegnò a partecipare alla crociata e interruppe di conseguenza l’assedio di Amalfi. È chiaro dunque che Urbano riuscì a coinvolgere nel suo progetto il Sud e ` il Nord d’Italia e configurò in modo programmato un’azione militare in tal maniera sottratta agli avventurieri e agli improvvisatori.

Certo, tutto ciò non permette di trarre la conclusione che la macchina organizzativa fosse perfetta e rapida, tuttavia dopo i primi sbandamenti essa mostrò una qualche efficienza e soprattutto dette l’impressione di complessiva serietà e affidabilità.

Positiva fu l’organizzazione dei principi tedeschi, francesi e italiani accordatisi con il papato. Nei diversi paesi i crociati si concentrarono attorno a taluni nobili: nella zona renana attorno a Goffredo di Buglione, duca della Bassa Lorena (l’odierno Belgio) e a suo fratello Baldovino. I due discesero lungo il Danubio e la Morava raggiungendo Costantinopoli il 23 dicembre 1096. Da altre parti i crociati si raccolsero attorno a differenti signori: Ugo di Vermandois, Stefano di Blois, Roberto di Normandia, Roberto di Fiandra. Essi attraversarono le Alpi e giunsero a Brindisi per dirigersi a Durazzo, Salonicco e Costantinopoli.

Alcuni Christicolae milites , spaventati dalle difficoltà e dai pericoli, all’ultimo momento fecero marcia indietro. Il legato pontificio Ademaro di Monteil e Raimondo conte di Tolosa, traversata l’Italia settentrionale, scesero con il grosso degli armati per la costa dalmata fino a Durazzo. Da Brindisi passarono, invece, a Valona i crociati italo-normanni, guidati da Boemondo di Taranto e dal nipote Tancredi per giungere a Costantinopoli nell’aprile del 1097.

Difficilmente è precisabile il numero dei milites . Le fonti parlano di cifre esorbitanti: trecentomila, seicentomila uomini e ancor più; probabilmente, però, l’intero contingente non superò le diecimila unità.

Il papa e i principi, come si è detto, fissarono l’incontro generale di tutte le forze a Costantinopoli, senza preoccuparsi delle reazioni dell’Impero bizantino. Ma la concentrazione di tante truppe, che volevano la guerra contro gli infedeli e che in realtà saccheggiavano e spesso uccidevano quanti si parassero a ostacolare il loro passaggio, determinò nell’Impero bizantino una notevole contrarietà.

Alessio I Comneno chiese ai crociati l’impegno di non devastare le province imperiali e di restituire a esse i territori bizantini eventualmente sottratti ai Turchi. I principi giurarono fedeltà ad Alessio e gli resero omaggio. Dopo un tentativo di resistenza rivolto contro queste condizioni da parte di Goffredo di Buglione e di Raimondo di Tolosa, i crociati finirono per cedere, salvo i Normanni. A sua volta, l’imperatore garantì il vettovagliamento dei crociati, elemento questo di importanza decisiva per la riuscita dell’impresa; inoltre, si accollò l’onere del trasporto degli eserciti sulla costa asiatica, quindi seguì le fasi della spedizione con un corpo speciale a ciò adibito. Se prima non l’ebbero chiara, giunti a Costantinopoli, i milites Christi percepirono l’idea dello sfacelo dell’impero dei Selgiuchidi, successivo alla morte di Malikshah (1092), e constatarono la mancanza di un accordo fra vari principi turchi, nonché il contrasto fra i Turchi e gli Arabi di Egitto.

La mancanza, nella guerra e nella pace, di un nemico unico rendeva ancor meno facile il compito dei crociati e, tuttavia, l’insieme delle suaccennate iniziative consentì l’uscita dalla fase sperimentale e il passaggio al vero e proprio bellum sacrum gestito dai sovrani, dai nobili e dalla feudalità occidentale, diretto, però, dal papa e, in qualche misura, anche dall’imperatore costantinopolitano. Tutto ciò evidenziò la natura dell’impegno e i grandi interessi in gioco per la riuscita di una guerra che, nelle sue manifestazioni precedenti, non aveva mai conosciuto un fronte così ampio e un pari dispiegamento di uomini e mezzi.



Come si comportarono i crociati nel corso del loro lungo peregrinare? E soprattutto, furono consapevoli di rappresentare un’istanza altamente spirituale o rimasero un esercito come tanti, avido e rapace, pronto a disertare o approfittare delle popolazioni con cui venne a contatto? Prima di ogni altra cosa va detto che il crociato montava addirittura in superbia per la sua indiscussa e indiscutibile capacità di combattere e questa sua alterigia divenne parte fondamentale del codice cavalleresco.

In un ben noto passo l’autore dei Gesta Dei per Francos sottolineò la perizia e l’animo mostrato in battaglia dai Turchi i quali presunsero di impaurire i Franchi minacciandoli con i loro strali, al pari di quanto avevano fatto con Arabi, Armeni, Siri e Bizantini. Eppure – dicono i Gesta – essi pensarono di essere come i nostri o meglio, mentre, in realtà, furono inferiori. Essi affermarono – continuano i Gesta – di essere della stessa razza dei Franchi e che non poteva considerarsi cavaliere chi non fosse turco o franco. Tali parole hanno fatto giustamente ritenere che l’autore della cronaca stimasse parecchio l’abilità combattiva dei Turchi, confrontabile, tuttavia, soltanto con quella dei Franchi. Ciò può esser vero, ma si deve notare che le connessioni fra i due eserciti erano generate soprattutto dalle oggettive, simili situazioni in cui si trovarono ad operare. Sia i Turchi sia i Franchi erano infatti soldati itineranti, facevano il mestiere di milites mentre Arabi, Siri e altri se ne stavano nel loro paese nativo ed erano trascinati alla guerra solo in quanto giungevano i peregrini o gli infedeli, pronti a recar loro molestie e danni.

Nell’esercito crociato si manifestarono, comunque, sin dal principio, la tendenza e la consapevolezza di rappresentare una comunità nuova e diversa, in certo modo superiore alle altre. Se un britannus o un tedesco volevano rivolgermi la parola – dice un miles nei Gesta – io non sapevo rispondere né all’uno né all’altro, però, nonostante fossimo divisi dall’ostacolo della lingua, potevamo considerarci un popolo solo, saldamente unito dall’amore di Dio e dalla carità verso i compagni d’arme.

I crucesignati – narra Alberto di Aix e conferma Fulcherio di Chartres – si provvidero di cibo e di armi loro occorrenti per giungere sino a Gerusalemme e sembrarono tutti ardenti di entusiasmo e di carità. E però l’ardore e la carità non bastarono a farne dei santi. Tutti si unirono – riferisce Alberto – in una sola moltitudine, e però non si astennero dalle unioni illecite e dai piaceri della carne; anzi si dettero pure senza interruzione alla crapula e si sollazzarono con donne e fanciulle che erano partite anch’esse dalle loro oneste case per rendere onore al sepolcro di Cristo e finirono per abbandonarsi a innominabili sconcezze.

Sappiamo inoltre che si moltiplicarono ogni giorno i litigi fra i capi dei diversi gruppi nazionali partecipanti alla crociata e ciò rappresentò il corrispettivo degli incidenti verificatisi durante il lungo viaggio dall’Occidente all’Asia Minore e alla Terra Santa. Eppure tutti parlano del sentimento di unione che animò i crociati. Fulcherio riassunse così la questione: consideriamo come in quel periodo Dio volse l’Occidente contro l’O- riente. Noi che abitavamo nei paesi occidentali ora siamo divenuti abitanti di quelli orientali. Chi era romano o franco è diventato galileo o palestinese, chi proveniva da Reims o da Chartres è divenuto cittadino di Tiro o di Antiochia.

Persone di provenienza e preparazione diversa formarono pertanto gruppi di occidentali e di cristiani isolati all’interno della società araba e questo fu il loro destino, appena uscirono dai territori di competenza bizantina.

Tutto ciò indusse i Christicolae milites a una certa coesione, ma non è sempre chiaro se la solidarietà fra di essi si estendesse socialmente dal basso verso l’alto e viceversa. Nei momenti dell’assalto e della resistenza più difficile, la disciplina fu rigida e furono approvate pene severe per chi denunciava la concentrazione di derrate alimentari per un peso maggiore a quello effettivo, per chi rubava oltre che sul peso, sulla qualità. Pene gravi, poi, furono comminate per chi veniva sorpreso a fornicare.

Un esempio assai rigoroso fu dato ad una coppia di adulteri che vennero fatti completamente spogliare e girare attorno al campo cristiano a suon di frustate, per far sì che la vista della punizione e l’umiliazione scoraggiassero gli altri dall’imitarne l’esempio. I pellegrini poveri si fecero, poi, una sorta di codice morale a loro uso e consumo. Tra loro lo status sociale delle donne era in qualche modo ambiguo. Esse, per esempio, quasi al pari di sottoposte, portavano l’acqua ai militi nella battaglia di Dorileo e talune di queste donne erano anche di condizione sociale superiore. Ma anche un vero proletariato femminile accompagnò i Hierosolymitani.

Guiberto di Nogent ci racconta che gruppi di vagabondi seguivano una sorta di avventuriero normanno che essi chiamavano re, che marciavano a piedi nudi, senza soldi e che si cibavano di erbe e radici. I poveri compivano, come sempre, il lavoro più pesante e meno qualificato. Riferiscono i Gesta, alla morte del legato papale Ademaro di Monteil, che egli era abituato a rivolgersi in tal modo ai cavalieri: «nessuno di voi – proprio queste sono le espressioni usate dal cronista – conoscerà salvezza se non onorerà e non aiuterà i poveri; senza di loro non potrete essere salvati e non potrete vivere».

Era rappresentata evidentemente con queste parole una interpretazione cristiana del ruolo dei poveri. La realtà era, però, diversa. La Chanson di Antiochia ci dice, infatti, che gli umili avevano un campo a parte, una sorta di ghetto, ed erano organizzati per conto loro.

Pietro l’Eremita, invece, intese, nel corso della sua predicazione, dedicarsi essenzialmente ai bisognosi, ma dietro il suo suggerimento, come lasciano intendere pur con qualche ritegno le fonti, essi arrostirono e mangiarono cadaveri di Arabi e di Turchi. Guglielmo di Tiro, dice ad esempio, che Boemondo di Taranto intendeva «cuocere» le spie nemiche per mettere paura a quanti meditassero di seguire il loro esempio. Rispetto alla crudezza della suddetta Chanson, la cronaca di Guglielmo di Tiro è più sfumata, ma l’una e l’altra fonte non hanno ritegno a far cenno all’incredibile vicenda.

Se i nemici maschi erano uccisi e forse mangiati, le più belle saracene in caso di vittoria dei Latini erano regolarmente stuprate. I crociati insomma vennero rappresentati privi di scrupoli, rozzi e crudeli, e ciò contrastò in modo totale con gli ideali cortesi posti alla base della civiltà cavalleresca e della morale cristiana cui i crucesignati si ispiravano. Inoltre, essi vennero sempre ritratti come affamati e vestiti di stracci, quindi pronti a rapinare gioielli, oro e argento.

Il coraggio e l’ardimento dei crociati nel corso delle lunghe peregrinationes non possono essere messi in dubbio, molto meno, invece, potremmo giurare sulla loro condotta e moralità. Gli Arabi però, segnatamente nei Franchi, riconobbero e apprezzarono la decisione e l’abilità mostrata nel cogliere di sorpresa il nemico. Essi anzi pensarono che il loro coraggio venisse direttamente da Dio; pertanto temevano quella gente che non aveva paura né della morte né del nemico, uomini di cui il sultano di Nicea diceva: «Dio e i suoi angeli combattevano alla testa dell’esercito cristiano, un esercito che sugli Arabi primeggiò nel corso di lunghe battaglie».

Un elemento ricorrente nelle fonti cristiane è costituito dal ricordo della paura dei nemici per l’ardimento e la crudeltà delle forze cristiane, inorgoglite della “fama” goduta presso gli avversari. I Christicolae si compiacevano di passare per cattivi, ma ciò non deve far pensare che, a loro volta, essi non temessero i Turchi.

I Franchi poi – ci dicono le Cronache – erano considerati innumerevoli dai loro nemici; tuttavia, anche in questo caso, era vero pure il contrario, ossia i Franchi ritenevano «infinito» il contingente turco. Ciò deve farci pensare che gli uni e gli altri godessero di una fama in qualche caso usurpata e temessero a tal punto il loro rispettivo nemico da vederlo quasi raddoppiato. Infatti, ricorda Fulcherio di Chartres che dopo la crociata si era verificato una sorta di fuggifuggi generale e che la maggior parte degli occidentali, viste le difficoltà, preferì tornare alle loro terre. Eppure – continua Fulcherio – anche se Gerusalemme non era difesa da più di trecento cristiani, gli Arabi non ebbero il coraggio di attaccarla e per anni la città continuò a essere appannaggio dei Latini, in quanto gli islamiti avevano paura del loro ardimento e, nel timore di essere catturati e trucidati, evitavano di provocarli in un confronto diretto e definitivo.

Opposti sbigottimenti e contrastanti leggende fecero insomma sì che i cristiani, pur se isolati nell’ambito di una società diversa dalla loro e avversaria, rimanessero per non poco tempo in Palestina, soprattutto in quanto rispettati per la loro decisione e per la loro implacabile crudeltà.

Tuttavia, leggende e verità non possono farci dimenticare il fondamento della loro fede e i sacrifici cui andarono incontro. Guiberto di Nogent ci dice che donne, uomini, vecchi e fanciulli si misero in cammino per offrire la loro vita a Cristo. Ricorda uomini vestiti in strane fogge, provenienti da regioni lontanissime. Fra loro vi erano milites abbigliati all’orientale con caftano e burnus e persino Scozzesi a gambe nude e gonnellino e con uno zaino colmo di cibarie. V ’erano abitanti di terre di cui nessuno comprendeva la lingua che chiedevano di farsi crucesignati mettendo le loro dita in croce, in quanto in altro modo non riuscivano ad esprimersi, ma avevano chiari il concetto e la finalità della loro missione.

Alcuni nobili disprezzarono i loro titoli e le loro belle spose e lasciarono tutto per recarsi oltremare. Taluni, che all’inizio beffavano i più fanatici, rimasero essi stessi contagiati dalla generale atmosfera di entusiasmo e, alla fine, si misero anch’essi in marcia pieni di ieratico trasporto.

Tutto questo, senza escludere gli eccessi e quelle che Voltaire chiamò boucheries, contribuì a lasciare un ricordo non spregevole di quella enorme massa di popolo vagante per anni lungo percorsi che sembrarono infiniti.



Il 14 maggio 1097, crociati e bizantini, passati in Asia Minore, assediarono Nicea che, un mese dopo, si arrese ad Alessio Comneno. Il 28 giugno l’esercito latino entrò in Anatolia. Il primo luglio, la colonna comandata da Boemondo di Taranto, Roberto di Normandia e Stefano di Blois fu attaccata dai Turchi. L’assalto fu respinto anche tramite l’intervento di Goffredo di Buglione, Raimondo di Tolosa, Ugo di Vermandois e Roberto di Fiandra, vincitore nella battaglia di Dorileo.

Nello stesso tempo Alessio Comneno, profittando del temporeggiamento dei capi turchi, occupò la costa anatolica tra il Mar di Marmara e l’Egeo. I crociati avanzarono verso sud-est, traversarono l’Antitauro, entrarono in Siria e il 20 ottobre del 1097 sostarono ad Antiochia.

Nel settembre del 1097, poi, una colonna normanna guidata da Tancredi lasciò il grosso dell’esercito per spingersi in Cilicia e occupare Tarso. I due capi in precedenza divisi fra loro – Baldovino di Fiandra e Tancredi, quest’ultimo rimase nella regione, mentre Baldovino andò a Edessa, considerata imprendibile, dove il governatore armeno Thoros lo accolse adottandolo come figlio ed erede – si riconciliarono.

Come Edessa, pure Antiochia era ritenuta una piazzaforte inespugnabile; tuttavia fu deciso di attaccarla subito, senza attendere i rinforzi di Alessio Comneno, tanto più che la flotta genovese di appoggio, comparsa nel sottostante porto di San Simone, rifornì i crociati di viveri e materiali per affrontare la conquista di una fortezza.

Nel maggio del 1098, i milites Hierosolymitani seppero che un numeroso esercito turco guidato da Kerbogha, emiro di Mossul, avanzava alla loro volta. Boemondo, certo dell’appoggio di Firuz, un armeno rinnegato, cui fu affidata una torre di avvistamento sulle mura, offrì ai crociati la conquista della città se gliela avessero concessa in signoria. I principi acconsentirono e il 2 giugno 1098 quel centro urbano strategicamente così importante venne occupato. Subito sopraggiunse sotto Antiochia l’esercito di Kerbogha, incontrandovi i crociati, stretti in un pericoloso assedio. Si moltiplicarono sacrifici ed episodi di valore fino a che l’esercito di Mossul fu sconfitto da Boemondo cui era andato il comando supremo. La vittoria fu raggiunta il 28 giugno. Boemondo si considerava già signore di Antiochia ma vide ergersi di fronte a lui un temibile competitore in Raimondo, conte di Tolosa, il quale onde eliminare il rivale e togliergli la conquista di mano sostenne che la città dovesse essere restituita all’imperatore Alessio.

Il consiglio dei principi tentò di superare il dissidio, disponendo che in un primo momento Antiochia fosse occupata e tenuta da un presidio misto formato da Normanni e Provenzali. Boemondo, intanto, offeso dal comportamento di Raimondo, il quale si considerava capo dell’esercito, volle insediarsi come signore antiocheno. Fu merito allora di Raimondo di Tolosa l’aver rinunciato e continuato, nonostante tutto, la crociata mentre gli eserciti ristavano, privi di guida e di precisi piani. Egli si lanciò, infatti, all’assedio di Nicea, presso Tripoli di Siria, conseguendo nuovi successi.

Il percorso da quest’ultimo centro a Gerusalemme fu rapido. Raimondo e soprattutto Goffredo di Buglione, intensificando gli sforzi, occuparono Aleppo e Damasco, continuando un’inarrestabile marcia.

Il 7 giugno 1099 i crociati giunsero in vista di Gerusalemme. L’assalto definitivo, con l’aiuto del genovese Guglielmo Embriaco che sbarcò a Giaffa portando il materiale per la costruzione delle macchine di assedio, ebbe inizio il 14 luglio e continuò il 15. La città fu presa e gli abitanti vennero massacrati. L’esercito arabo, giunto dall’Egitto in luglio, fu sconfitto ad Ascalona il 12 agosto.

Allora, contro eventuali nuovi pericoli ogni autorità venne delegata a Goffredo di Buglione, cui fu conferito il titolo di difensore del Santo Sepolcro. Morto poco tempo dopo, egli fu sostituito dal fratello Baldovino che fu eletto re. Capo religioso dei crociati divenne Arnaldo de Rohes, contraddistinto con il titolo di patriarca di Gerusalemme. In Occidente vi fu grande entusiasmo per l’acquisizione della Città Santa. Urbano II , nel Concilio di Roma dell’aprile 1099, come già nel precedente tenuto a Bari nel 1098, esortò altri cristiani a recarsi in forza in Oriente.

Una nuova spedizione di italiani, guidati dall’arcivescovo di Milano Anselmo e da feudatari lombardi, giunse nel 1100, attraverso la Dalmazia e la Bulgaria, a Costantinopoli, ove si rinnovarono forti contrasti con Alessio I Comneno.

I Christicolae milites attraversarono il Bosforo sotto la guida di Stefano di Blois e di Raimondo di Tolosa, venuto alla ricerca dell’alleanza di Bisanzio contro i Normanni antiocheni.

Anche Guglielmo conte di Nevers, Guglielmo IX d’Aquitania, Guelfo IV di Baviera, Stefano di Blois fecero lo stesso cammino attraverso l’Asia Minore, ma, purtroppo, furono sconfitti ad Eraclea e solo un modesto contingente di uomini riuscì a salvarsi.

Più utili per consolidare le conquiste, furono i soccorsi di Genova, Pisa, Venezia. Nel settembre del 1099, una flotta pisana di centoventi galee alla guida dell’arcivescovo Daimberto sbarcò a Laodicea. Boemondo pensò di assalire la città, ma i Pisani preferirono andare a Gerusalemme per aiutare Goffredo di Buglione a fortificare il santo presidio. Inoltre raggiunsero Giaffa, ove conseguirono addirittura il possesso di un quartiere.

L’arcivescovo Daimberto diventò patriarca di Gerusalemme.

Nel 1100 una flotta genovese giunse a Laodicea e sostenne Baldovino nell’occupazione di Arsuf e di Cesarea. Ancora nel 1100 giunse a Giaffa una flotta veneziana di duecento navi ripropostasi di assediare Acri e poi accontentatasi di espugnare il centro di Haifa. Per alcuni anni le squadre navali italiane, nel mare di Siria, si impossessarono dell’organizzazione economica del regno gerosolimitano.

Il re fece in quel momento grosse concessioni: Baldovino i dette ai Genovesi un quartiere ed un terzo del bottino nei centri urbani che fossero stati conquistati insieme (proprio tale concessione fu solennizzata da un’iscrizione in lettere d’oro, collocata in quella evenienza nella chiesa del Santo Sepolcro).

I Genovesi, rientrati a Cesarea, con una ricca preda, nella quale, fra l’altro, era compreso anche il cosiddetto sacro catino, si incrociarono con gli athletae Christi diretti in Siria per aiutare Raimondo di Tolosa nell’occupazione di Tortosa e Gibelletto. I Genovesi sostennero quindi il figlio di Raimondo di Tolosa, Bertrando, il quale espugnò nel 1109 Tripoli di Siria e Gibello. Inoltre aiutarono Baldovino ad occupare Beirut. I Veneziani da parte loro dettero fattivo concorso all’occupazione di Sidone, realizzatasi nel 1110, e a quella di Tiro del 1124. Così, l’elemento italiano, segnatamente i ceti mercantili delle città marinare, cercarono di conferire assetto stabile e coerente all’edificio che i crociati nel 1099 avevano con provvisorietà innalzato.



Uno dei cavalli di battaglia della polemica di Voltaire ne l’Histoire des Croisades e nel Saggio sui costumi contro l’oscurantismo medievale si incentrò sulla crociata, tema sul quale lo storico francese si soffermò a lungo, definendola, senza mezzi termini, une boucherie, ossia un macello!

Possiamo dar torto alla sottile, pungente polemica di monsieur Arouet?

Senza dubbio, il complesso assetto sociale dell’esercito crociato e le tensioni cui fu sottoposto si scontrarono con l’intento dei crucesignati, i quali continuarono a fare la guerra per fini altamente spirituali ma con intenti altrettanto brutali. È vero che al momento dell’assalto i capi crociati erano molto rigorosi con il loro esercito, tuttavia, una volta che esso aveva compiuto il suo dovere, si chiudeva un occhio, quando gli uomini cercavano la ricompensa per le fatiche sopportate, con metodi tutt’altro che edificanti.

Al momento di ingaggiare la battaglia di Ascalona, il patriarca disse che chiunque avesse tentato di compiere saccheggi prima che la battaglia fosse ultimata doveva ritenersi scomunicato. Però, terminato felicemente l’assedio, essi – continuò lo stesso patriarca – potevano ritornare indietro e prendersi quanto era stato destinato loro dal Signore. Il saccheggio, insomma, era malvisto quando bisognava combattere, ma, a vittoria conseguita, poteva considerarsi cosa tollerabile. Talvolta la ricerca di oggetti preziosi e di danaro terminò in operazioni, per dirla ancora con Voltaire, di vera macelleria. Gli athletae Christi, infatti, tagliarono i corpi dei morti infedeli alla ricerca di monete d’oro nascoste nel loro stomaco. Anche in questo caso le carni fatte a pezzi sarebbero state arrostite e mangiate.

La stessa cosa racconta Fulcherio di Chartres a proposito dei nemici sterminati dopo la caduta di Gerusalemme. In quel caso il massacro provocò un lezzo così insopportabile di cui non si era mai sentito l’eguale. Gli occidentali squarciarono il torace dei morti alla ricerca di bisanti d’oro finiti nelle loro viscere, bisanti che i malcapitati, ancor vivi, avevano cercato di inghiottire.

Comportamento di poco migliore ebbero i vincitori dopo la caduta di Cesarea: i cadaveri dei nemici, infatti, vennero arsi in modo che non si spargessero cattivi odori e inoltre furono facilmente ritrovate le monete d’oro che anche quelle vittime avevano trangugiato, per evitare che i Franchi gliele portassero via. Alcuni Turchi si nascosero i denari in bocca fra i denti e le gengive. I cristiani allora li colpirono con forti pugni sul collo che li obbligarono a sputare dieci o sedici bisanti per volta.

Le donne, invece, nascosero i loro tesori nel pube e il cronista così precisa: nefas erat sic recondendum et multo turpius mihi ad recitandum. Che pensare dunque dei pellegrini che li cercarono proprio in quel posto? Meglio ancora: chi aveva suggerito loro di andarli a scovare proprio lì? Comunque tale pratica, per quanto ciò possa scandalizzare, venne sovente ripetuta durante le varie crociate.

Fulcherio, da parte sua, sentì orrore per il conflitto e i combattimenti e attaccò in particolare la guerra e la violenza a proposito dell’espugnazione di Cesarea. La campagna militare è odiosa – egli disse –; bellum quia non bellum, aggiunse ancora con un giuoco di parole con cui sottolineò che la guerra era una cosa tutt’altro che bella. Ho visto combattere – continuò Fulcherio – e ho avuto paura di essere colpito, mentre tutti si lanciavano contro le spade come se non avessero avuto timore alcuno di morire.

La disgrazia più grande – aggiunse ancora il cronista di Chartres – è quella che sopravviene quando sparisce la carità. Il rumore dei colpi scambiati da ambo le parti diventa fortissimo: uno colpisce, l’altro cade. Il primo non ha pietà, l’altro non gliela domanda. Uno perde un braccio, l’altro un occhio, l’altro ancora la vita stessa. Quando si vedono tali cose, non si può che rabbrividire. Cosa aggiungere a una rappresentazione così cruda e realisticamente atteggiata se non sottoscrivere il giudizio di Voltaire? Possiamo solo concludere che lo spirito selvaggio della prima crociata convisse con i sentimenti umani di Fulcherio e di altri osservatori. Gli orrori, tuttavia, non si verificarono solo in Terra Santa.

Ad esempio, in Grecia i crucesignati tagliarono le mammelle ad una donna che voleva difendere le sue proprietà. In questo caso il compianto e la riprovazione si fecero totali. Quasi distratto, invece, il giudizio quando, come ad Antiochia, vennero uccisi Turchi e Saraceni e nessuno poteva camminare per la strada se non scavalcando i corpi dei morti che la occupavano tutta. Nessuno, inoltre, stigmatizzò il conte di Saint Gilles, quando ad Al-Bara uccise tutti gli Arabi, uomini e donne, grandi e piccoli, e poi ricondusse la città alla fede di Cristo.

Boemondo trucidò addirittura i suoi prigionieri, e pure in questo caso essi erano tanti che per camminare si era costretti a passare sopra ai cadaveri degli islamiti. A Gerusalemme – si aggiunge ancora – i nostri furono immersi nel sangue fino alle caviglie. Raimondo di Aguilers con evidente esagerazione, forse nell’intento di rendere ancora più completa la vittoria dei cristiani, precisò che il sangue dei Saraceni arrivò fino alle ginocchia dei vincitori. Tuttavia, esagerazioni a parte, le fonti cristiane costituirono la testimonianza più attendibile del massacro perpetrato per la riconquista della Palestina alla fede cristiana.

Quanto avvenuto a Gerusalemme è largamente noto e terribile. Basta riportare i racconti tolti dall’Historia de Hierosolymitano Itinere di Tudebode e dall’Historia Francorum di Raimondo d’Aguilers che, mai come in questo caso, non hanno bisogno di commento: quando i pagani furono sconfitti – annota Tudebode – i nostri presero un’infinità di prigionieri, uomini e donne e li misero nel recinto del tempio: poi a volte li uccisero e a volte li salvarono, a seconda della loro momentanea determinazione. I vincitori si aggirarono per tutta la città di Gerusalemme sequestrando oro e argento, cavalli e muli e le case piene di oggetti di ogni specie. Poi gioiosi e lacrimanti per l’eccesso di gaudio andarono a venerare il sepolcro di nostro Signore Gesù e lì sciolsero il voto precedentemente fatto. Il giorno precedente, allorché i Franchi entrarono nella santa città, uccisero i difensori e li fecero a pezzi fin dentro il tempio di Salomone. Un gran numero di “pagani” di ambo i sessi, fuggì per assieparsi sul tetto della moschea dove Tancredi aveva concesso loro protezione, lanciando verso i malcapitati il suo stendardo. Quanto, poi, fecero i milites dopo una notte di saccheggi misti a preghiere non trovò giustificazione, perché essi non erano in preda al furore della battaglia, ma volevano soltanto celebrare una vittoria nel nome di Cristo. Infatti, i cristiani, senza fare alcun rumore, per non destare reazioni, salirono sul tetto del Tempio e attaccarono i musulmani, uomini e donne; quindi, con la spada sguainata tagliarono le loro teste. Alcuni Arabi, per scampare al massacro, si gettarono dal Tempio, ma fecero la stessa fine, in quanto catturati da altri cristiani pronti, di sotto, ad attenderli al varco. Lo stesso Tancredi – stigmatizza Raimondo d’Aguilers – quando vide tale misfatto, divenne più furioso che mai.

I cristiani, insomma, si comportarono verso i musulmani perdendo quasi ogni senso di umanità. Non si può dire la stessa cosa dei cronisti. Specialmente il surricordato Raimondo mostrò tutto il suo orrore e risentimento nel riportare particolari orripilanti, per esempio quando raccontò che i bambini vennero strappati dal seno delle madri e spiaccicati contro il muro. Anzi egli aggiunse che Goffredo di Buglione non volle partecipare a tali nefandezze e sottolineò che il grande, pio capitano scelse l’atteggiamento migliore.

Anche Guglielmo di Tiro, assai più tardi, registrò gli stessi eccessi a tinte fosche e con particolari raccapriccianti, pur se ciò non gli impedì di dire che il massacro avvenne per volere di Dio, in quanto il santuario del Signore risultava profanato, per essere stato anno dopo anno oggetto dei riti musulmani.

Non sarà male aggiungere in proposito che simili giustificazioni trovarono spazio nell’opera di un ecclesiastico colto e civile, di un uomo il quale ogni giorno viveva a contatto con gli Arabi in una grande città come Tiro. La cosa che più stupì Guglielmo e che in precedenza offese Alberto di Aix fu che il tempio di Cristo fosse stato adibito a culto islamico. Ma ciò non può non farci pensare a tanti templi pagani, per esempio al Pantheon di Roma, dal vi secolo in poi, trasformati, con il consenso del papa e degli imperatori bizantini, in templi cristiani.

A parte il senso di repulsione generato dalle suddette testimonianze, dobbiamo dire che, seppure sembri inconsueto che una guerra originata da motivi spirituali possa dar luogo a simili nefandezze, niente nella crociata vi fu di nuovo rispetto a quanto in precedenza e successivamente verificatosi nel corso delle guerre dette di religione, senza tema di smentita di sovente le più crudeli ed efferate.

A questo riguardo non dimenticheremo gli eccessi di parte islamica commessi in zona cristiana: tanti secoli dopo, ad Otranto (8 agosto 1480) si videro infatti sciagure che non avevano nulla da invidiare a quelle che ebbero per teatro Gerusalemme. Un fatto nuovo, tuttavia, contraddistinse le campagne militari islamiche: in Sicilia, per esempio, e in talune altre zone, anche nella Spagna meridionale, gli Arabi proposero la conversione che salvò la vita a chi dei perdenti l’avesse accettata e questa alternativa divenne, passo dopo passo, elemento che contraddistinse le nazioni civili, ispirate a una visione di maggior tolleranza.

Trattando il tema della conquista della città santa, abbiamo avuto modo di porre nella obiettiva evidenza l’aspetto feroce delle crociate. Tuttavia, avremmo parzialmente e tendenziosamente interpretato il nostro compito di espositori, se non ricordassimo che anche in occasione di quel trionfo lungamente atteso e al quale l’azione dei milites era stata votata, si svilupparono aspetti di una profonda religiosità contrastanti con gli altri, ma complessivamente volti a comporre il quadro disarmonico e discordante, che costituì la base stessa del passagium ultramarinum.

Intendiamo riferirci in particolare alle notizie tratte dalla Historia de Hierosolymitano Itinere di Tudebode, il quale con finezza seppe cogliere il senso di commozione che pervase i soldati di Cristo, quando giunsero in vista del centro gerosolimitano.

Giunti nei pressi di Gerusalemme – scrisse il cronista – i vescovi e i preti che guidavano la spedizione, consigliarono all’intero esercito di compiere una processione attorno alla città. Vescovi e preti, dunque, a piedi nudi, vestiti dei loro paramenti sacri e portando in mano la croce, si recarono dalla chiesa di Santa Maria del Monte di Sion alla chiesa di Santo Stefano Protomartire, levando ad un tempo canti religiosi e preghiere, affinché Gesù li aiutasse a liberare la sua santa città e il Santo Sepolcro dai pagani per porli nelle mani dei milites Christi i quali si impegnarono con tutto il cuore a celebrare il santo ufficio. I chierici, nello stesso momento, erano preparati a compiere la sacra cerimonia, mentre presso di loro sostavano in religioso raccoglimento cavalieri e soldati armati di tutto punto e ardenti di religiosità. Allorché i cristiani – soggiunse Tudebode – arrivarono alla chiesa di Santo Stefano e secondo l’usanza delle cerimonie cristiane vi sostarono piamente, i Saraceni, che guardavano da sopra le mura, si misero a gridare, a lanciare urla sguaiate e a fare più baccano che fosse possibile. Quindi, alla presenza dei cristiani, con un bastone battevano la santa croce per mezzo della quale il Signore aveva redento il genere umano con l’effusione del suo sangue. Inoltre, per recare oltraggio ancor maggiore verso la croce e i suoi adoratori tentarono di spezzarla battendola violentemente contro il muro gridando: Fraangi, agip, salip!, che nella loro lingua significava: «Franchi, ecco la vostra croce!».

Certo, il brano riportato da Tudebode non può annullare i tanto selvaggi precedenti ricordi, ma fa vedere come i crociati non fossero fondamentalmente ispirati solo dalla violenza e, soprattutto, come attraverso le crociate – uno degli eventi che meglio mettono in luce la mentalità dell’età di mezzo, spesso ispirata da tendenze contrastanti fra loro – si evidenziassero concretamente quei «toni crudi della vita» di cui Huizinga parlò con grande senso storico nel suo Autunno del medioevo e che fanno della media aetas un periodo di santità e crudeltà, di pietas e di sregolatezza, complesso, anche apparentemente contraddittorio e per questo affascinante.

In precedenza abbiamo riferito alcuni raccapriccianti dati, relativi alla ferocia dei Latini che, se non si giustifica, si spiega tuttavia alla luce di corrispondenti ed egualmente turpi atti di crudeltà attribuiti ai soldati turchi, volti a punire con il martirio l’azione dei crociati.

A informarci degli efferati metodi guerreschi degli Islamici è ancora una volta Tudebode, nell’Historia de Hierosolymitano Itinere. I Turchi – dice l’autore – trascinarono sulle mura della città il nobile cavaliere Rinaldo Porchetus, da tempo tenuto in dura prigionia, e gli ingiunsero di parlare dall’alto con i pellegrini cristiani per convincerli al suo riscatto mediante una congrua somma di denaro: altrimenti gli sarebbe stata tagliata la testa. Ma Rinaldo, in piedi sulle mura, gridò con decisione ai nostri principi: «Signori, per me io mi considero già morto: e vi prego allora fratelli di non impegnare su me nessun riscatto. Siate però certi, per la fede in Cristo e nel Santo Sepolcro, che Dio è e sarà sempre con voi. Avete ucciso i più forti e audaci ossia dodici emiri e mille e cinquecento nobili e non è rimasto nessuno capace di misurarsi con voi nella difesa di questo centro urbano».

I Turchi chiesero all’interprete di tradurre quel che avesse detto Rinaldo, ed egli rispose: «niente di buono sul vostro conto». Allora l’emiro Yaghi Siyan gli ordinò di scendere dalle mura e gli domandò: «Rinaldo vuoi vivere e godere tranquillamente con noi?». Rispose Rinaldo: «come potrei vivere con voi senza commettere peccato?». «Rinnega il dio che adori e nel quale credi – chiarì l’emiro – e credi in Maometto e negli altri nostri dèi. Se farai ciò ti daremo tutto quel che vorrai: oro, argento, cavalli, mule e ogni altro ornamento e mogli e ricchezze; e ti arricchiremo con il più grande onore.» E Rinaldo: «datemi un po’ di tempo per pensarci sopra»; l’emiro glielo concesse volentieri. Allora Rinaldo pregò a mani giunte volto ad Oriente, implorando Iddio che lo aiutasse e accogliesse la sua anima nel seno di Abramo. L’emiro, guardatolo, chiamò di nuovo l’interprete chiedendogli: «Che cosa sta facendo Rinaldo?» e questi: «Non rinnegherà affatto il suo Dio, anzi rinuncia alle tue offerte e alla tua religione».

Udendo queste cose l’emiro si infuriò ordinando che Rinaldo fosse decapitato: ciò che i Turchi fecero con gioia. Allora gli angeli, gareggiando nell’accogliere in cielo la sua anima, la portarono tra cori e danze davanti a Dio, per amore del quale egli soffrì il martirio.

L’emiro, irato per non essere riuscito a ottenere la conversione di Rinaldo, comandò che gli fossero portati dinanzi i pellegrini prigionieri nella città con le mani legate dietro la schiena. Giunti che furono, li fece spogliare nudi e legare. Indi ammucchiò intorno a loro legna, paglia e fieno e – da quel nemico di Dio che era – appiccò il fuoco al rogo. I milites Christi gridarono di dolore e le loro voci risuonarono nel cielo, fino a quel Dio, per amore del quale, le loro carni e le loro ossa arsero. Tudebode così conclude: «Essi furono martirizzati tutti nello stesso giorno e recarono in cielo, al cospetto di Dio, le loro candide stole».

Sin dal principio della nostra trattazione abbiamo rilevato come non pochi elementi cospirino a contrassegnare la crociata secondo immagini di guerra e di conquista per la formazione di nuovi mercati e per l’incremento dei consumi; e, inoltre, pure nell’atteggiamento delle città marinare, riscontrato fra gli ultimi mesi del 1099 e poi negli anni successivi, si possono scorgere i prodromi di una futura, intensa attività commerciale legata all’ultimo periodo della presenza cristiana in Palestina.

Tuttavia, a parte questo e non considerando altri elementi spirituali ricordati dianzi, dobbiamo ammettere che la prima crociata non conobbe una preponderanza di carattere pratico ed economico. Infatti, sovrani, feudatari e religiosi vi parteciparono insieme con i pellegrini laici gareggiando nel santificarsi e nel donare la loro vita con sprezzo del pericolo e sincera fede. Anzi, lo spirito di sacrificio e il dono disinteressato della vita divennero motivi non secondari del buon risultato nel periodo iniziale della santa guerra.

Una delle peculiarità del successo cristiano fu da ascriversi, tuttavia, al fatto che i milites seppero giovarsi dell’elemento sorpresa. I Turchi – lo accennavamo dianzi – non si aspettavano la loro spedizione e, più in particolare, non si attendevano di trovarsi di fronte un esercito così pronto e determinato, fino al punto di non dare importanza ai fattori che avrebbero potuto rallentare la loro conquista.

Essi, ad esempio, erano vestiti ed equipaggiati in modo quasi sempre inadatto per quei climi e non conoscevano quelle terre in cui andarono stabilendosi. Inoltre, i vari schieramenti erano talvolta tra loro divisi dagli odi e dai risentimenti da cui erano animati i loro capi e soffrivano non poco della mancanza di elementi capaci di “mediare” fra posizioni politiche ed esigenze diverse. Eppure tutti questi ostacoli vennero in qualche modo superati nel superiore interesse della campagna militare alla quale si erano votati all’atto della partenza. Dobbiamo, inoltre, precisare che, soprattutto nelle fasi iniziali, a rappresentare tale esigenza di mediazione fu il lorenese Goffredo di Buglione, la cui morte accrebbe non poco le difficoltà dei vari corpi di spedizione, i quali, con la sua scomparsa, persero un valido punto di moderazione e di riferimento.

Comunque, pur tenendo conto della perdita di Goffredo, si deve riconoscere che la grande fede, l’entusiasmo, la tensione morale dei primi anni operarono una sorta di miracolo. Così, al termine della prima crociata, le conquiste dei cristiani raccolsero sotto le bandiere occidentali la Siria settentrionale, la parte di confine del Libano e buona parte del bacino del Giordano, senza tener conto di talune parti della penisola mesopotamica. Il principato di Antiochia, la contea di Edessa e, infine, Gerusalemme, condussero a compimento quella campagna militare con la raccolta di uno straordinario carniere colmo di vittorie e di conquiste.



Fra i temi più frequentemente dibattuti dalla storiografia relativa alla crociata dobbiamo prendere in considerazione quello connesso alla nomina dell’Advocatus del Santo Sepolcro e alla questione gerosolimitana. Come già accennato, la scelta della prima nomina, sotto un certo aspetto la più complessa, in quanto la carica doveva essere sperimentata ed era necessario che fosse assunta da un personaggio duttile e forte, capace di agire e, al momento opportuno, di attendere, cadde sul lorenese Goffredo di Buglione. Questi, tutto sommato, fu politicamente debole, ma moralmente dotato di una forte, indubbia carica carismatica, ebbe prestigio presso i crociati, e forse la Chiesa di Roma fece cadere la sua attenzione su lui proprio in quanto si trattò di un personaggio non prepotente e pronto a sacrificarsi per il bene della campagna militare e per la riuscita del passagium ultramarinum.

Urbano II infatti, non voleva che proprio in Palestina si creasse un potere politico troppo forte, magari contrapposto a quello della Chiesa e, comunque, volle serbarsi il privilegio di concedere feudalmente ai nobili e ai sovrani, a nome del papato, le conquiste già saldamente detenute nelle loro mani. Per ottenere ciò, era però necessario avere a disposizione un elemento spiritualmente prestigioso, ma non pericoloso, proprio qual era Goffredo. Con quella scelta, allora, Urbano rimase nell’ambito della consolidata politica pontificia, già attuata da Leone IX , quando a metà del secolo XI , si era regolato allo stesso modo assegnando ai Normanni d’Italia i feudi meridionali (che essi avevano già conquistato in seguito alla vittoria di Civitate sul Fortore (1053). Anche in Inghilterra, poi, Guglielmo il Conquistatore si era recato alla battaglia di Hastings (1066) portando con sé il vessillo di san Pietro datogli da Alessandro II . Tale collaudato metodo, insomma, aveva consentito alla Chiesa di mantenere un indiscusso primato e, allo stesso tempo, aveva permesso alla nobiltà feudale di costituire ben saldi regni. A Gerusalemme, Urbano II aveva intenzione di comportarsi allo stesso modo. Tuttavia, nel Medio Oriente, la situazione era diversa e sarebbe stato molto più complesso articolare e dar stabile vita a un potere che si basasse quasi unicamente sul predominio ecclesiastico. Le difficoltà paventate esplosero dopo la morte di Ademaro di Monteil e di Goffredo di Buglione.

I cronisti, autori dell’Histoire des Croisades, di tale situazione intesero fornire una interpretazione, più che politica, religiosa. Essi dissero, infatti, che al pontefice di Roma non era sembrato possibile porre sul capo di un sovrano una corona, là dove Cristo era stato in precedenza coronato di spine; per questo era parso più opportuno nominare un Advocatus (o difensore), come Goffredo, al posto di un sovrano. Certo, non si può negare che la motivazione fu ben trovata e che alla suddetta riflessione era difficile contrapporre argomentazioni valide. Tuttavia, noi sappiamo che le cose stavano diversamente e che la maggior sicurezza di Roma fu riposta nel fatto che il non troppo potente Goffredo offrì la garanzia di lasciare tutto il potere del vasto raggruppamento di domini orientali nelle mani del vescovo di Roma.

A proposito di Goffredo, bisogna anche dire che spesso la storiografia ci ha abituato a trovare ingigantita la sua figura. Di ciò in gran parte si rese responsabile il più volte citato cronista Adalberto di Aix, autore della già ricordata Historia Hierosolymitana. In realtà Adalberto fu un lorenese come Goffredo e, quindi, tese, in qualche modo, a conferirgli una forza che non ebbe.

Tuttavia, anche al di là della “faida lorenese”, potente e rispettata nella Chiesa di Roma nell’ambito del secolo XI , segnatamente nel periodo della riforma ecclesiastica, in parte addirittura da Augustin Fliche denominata Riforma lorenese, gli storici sono stati sempre propensi a conferire all’Advocatus un peso che in effetti non ebbe completamente.

Più di quattro secoli dopo, quindi, Torquato Tasso nella sua Gerusalemme liberata, esaltò con piena convinzione il pio Goffredo al pari di un indiscusso capo dei crociati. Ma una così forte, prestigiosa dignitas primaziale non fu consona a quel personaggio.

Si sa, infatti, che più potente e temuto di lui fu Raimondo di Tolosa il quale nel passagium universale impegnò consistenti sostanze, intelligenza politica e spirito di iniziativa. Raimondo anzi fu talvolta in dissidio con Goffredo, da cui dissentì sul metodo di guerreggiare e soprattutto sulla gestione del conflitto. Se, però, con il lorenese il tolosano Raimondo fu in disaccordo, la stessa cosa non si verificò con l’imperatore bizantino, il quale lucidamente scorse in Raimondo la mente politica più forte e pertanto ebbe interesse a stabilire con quel nobile una sorta di rapporto preferenziale da volgersi talora in senso filobizantino, talaltra in senso antinormanno.

Proprio ciò allora indusse Urbano a non preferire il nobile di Tolosa come Advocatus Hierosolymitanus e a scegliere, come già detto, il meno risoluto Goffredo, il quale si limitò a dirimere le tensioni e a suggerire complesse mediazioni, mentre il governo effettivo fu assunto dal patriarca latino di Gerusalemme che, da parte sua, sotto il patronato del papa, si dedicò in particolare all’affermazione delle prerogative religiose e militari del Santo Sepolcro.

La situazione si modificò radicalmente con la morte inaspettata del suddetto Goffredo, avvenuta nel luglio del 1100, in conseguenza della quale fu chiamato a succedergli il fratello Baldovino più energico e risoluto nelle decisioni e politicamente più motivato.

Baldovino, infatti, cessò quasi immediatamente di “dipendere” dal patriarca gerosolimitano, mentre badò a difendere in modo più concreto la terra santa da un punto di vista oltre che militare, anche economico. In altri termini egli attuò una accorta gestione di potere, poi costrinse i suoi vassalli a giurargli fedeltà; quindi finì per assumere con l’avvocatura la corona di Gerusalemme – quella che i cronisti dicevano non potesse essere concessa a un mortale, nel luogo ove era stato incoronato di spine il figlio di Dio – e per diventare re degli Stati crociati. Tale corona, com’è noto, fu tramandata per quasi tutto il XII secolo, fino a quando, con il re Guido di Lusignano, la città santa cadde nelle mani del sultano (1187).

Però nel periodo in cui ebbe vita il regno, esso costituì un forte punto di riferimento feudale accanto alla contea provenzale di Tripoli e al principato normanno di Antiochia.

La nomina del re di Gerusalemme, alla morte del pio Goffredo, dovette considerarsi un evento inevitabile, ma la Chiesa non aveva fatto male a eludere, sinché le fu possibile, la formazione di una così forte e motivata potenza politica. Le contese familiari, le divisioni ideologiche, la scelta di privilegiare l’aspetto economico su quello religioso della conquista della terra santa e, non ultimo, la fondazione del regno di Gerusalemme, furono, infatti, tutti motivi destinati a indebolire la causa delle crociate e a precostituire una situazione favorevole alla reazione dei musulmani.

All’inizio la presenza operante di una folta schiera di feudatari occidentali e soprattutto l’importante conquista di Tiro (1124), verificatasi come conseguenza delle precedenti vittorie con cui si era conclusa la prima crociata, coprirono vuoti organizzativi, militari e politici sempre più vistosi, esplosi poi, quasi con virulenza verso la metà del XII secolo.

Intorno agli anni Quaranta del XII secolo, infatti, città fino a non molto tempo prima economicamente e amministrativamente forti come Acri, Tiro, Tripoli di Siria, Beirut, Sidone, Giaffa, Cesarea, Ascalona caddero l’una dopo l’altra in crisi e divennero povere, meno abitate e sedi meno ambite per la conclusione di affari un tempo ingenti.

I motivi della crisi sono presto detti: questi centri urbani ed economici, in passato, si erano sempre avvalsi del contatto politico, economico-sociale, culturale e religioso con Aleppo, Damasco, Mossul, Alessandria. La divisione determinatasi, invece, in seguito al passagium generale, in base al quale la costa rimase in mani cristiane e l’interno ebbe ancora una preponderanza musulmana, lasciò i suddetti centri come un corpo privo di testa. Lo scompenso, pertanto, fu sensibile pure nelle zone interne dei paesi arabi, ma assai più lo divenne sulla costa, artificiosamente e virtualmente privata dell’entroterra.

Senza la Mesopotamia, la Persia, le terre armene e quelle dei Curdi, i porti costieri divennero, in pochi decenni, corpo reciso, quasi privo di vita. Ciò non vietò, tuttavia, ai cristiani poco interessati all’avvenire di quelle zone di cui intendevano in prevalenza sfruttare le potenzialità reperibili al presente, di lucrare affari vantaggiosi. Però, la prosperità di un tempo divenne presto un ricordo e il regno di Gerusalemme, in tal situazione, ebbe scarsa influenza e portò poco aiuto ai peregrini. Ciò contribuì a preparare una condizione foriera di insuccessi e di vuoto politico destinato a evolversi, se non a favore dei Bizantini che non riuscirono a detenere nuovamente nelle loro mani il timone del governo mediorientale, a vantaggio dei potentati arabi, profondamente legati a quelle terre e decisi a riassumerne la leadership.

Se, dunque, il problema della gestione delle conquiste fu complesso e di soluzione ardua, ancor più grave si palesò quello della difesa militare. Tale ultima questione poté forse sembrare relativamente importante a chi in terra santa cercava di creare e sviluppare solidi mercati e a chi in prospettiva, come i Francescani e i Domenicani, preferiva legare la cristianità transmarina alla occidentale non con la spada ed il sangue ma con la predicazione e la conversione. Ad avvertirlo maggiormente, tuttavia, allorché non pochi feudatari fecero ritorno alle loro terre francesi, italiane, lorenesi, inglesi, furono i coloni cristiani più saldamente stanziatisi in Palestina e che avevano eletto la terra di Oriente a loro residenza stabile, ma che tale però sarebbe realmente divenuta e si sarebbe per essi mantenuta, solo se l’intera zona fosse stata concretamente e saggiamente difesa.

Assai precaria si fece, dunque, la situazione del regno gerosolimitano di cui – dicevamo ora – non si avvidero i mercanti e i feudatari e ancor meno i cronisti cristiani intenti a celebrare in tono biblico ed estatico le ricchezze della nuova patria, considerate quasi infinite e collocate in un contesto che non conosceva né prevedeva mutamenti.

Si pensi in proposito a un noto passo dei Gesta Francorum Hierusalem peregrinantium di Fulcherio di Chartres in cui si dice che i crociati erano un tempo occidentali ma che, con l’andar del tempo, erano divenuti orientali. Tutti, insomma, avevano dimenticato i loro luoghi di origine; molti, poi, li ignoravano e sembrava non li conoscessero.

Ma i Gesta non si fermano qui: c’è già – vi si aggiunge – chi possiede in Oriente casa e servi con la naturalezza con cui li gestirebbe, se li avesse ricevuti in eredità dal padre. Chi ha preso per moglie – si esemplifica ancora – anziché una compatriota una siriana, un’armena o una saracena battezzata, ha qui suoceri, generi, discendenti, parenti. Taluni coloni hanno ormai figli e nipoti, altri bevono il vino della loro vigna, un altro ancora si nutre con i prodotti dei suoi campi.

Le successive riflessioni di Fulcherio sono, però, ancor più interessanti. I crociati e i coloni – egli rileva – si servono indifferentemente delle diverse lingue usate in quella terra.

Tanto l’indigeno quanto il contadino occidentale sono divenuti poliglotti e la reciproca fiducia – viene affermato con una sensibilità e una finezza inconsueta – avvicina le razze anche più estranee fra loro. A questo punto è di prammatica la citazione di un versetto biblico, tolto da Isaia, 65, 25: «Il leone e il bue mangeranno a una medesima mangiatoia».

Il colono, insomma, è ormai diventato quasi un indigeno e l’immigrato si assimila all’abitante originario. Ogni giorno parenti e amici raggiungono dall’Occidente quelli che si sono stabiliti in Terra Santa, non esitando ad abbandonare laggiù quanto in precedenza posseduto. Chi in Occidente era povero – specificano i Gesta – qui per grazia di Dio ottiene l’opulenza; chi non aveva che qualche soldo, qui stipa addirittura dei tesori; chi non possedeva neanche un pezzo di terra, qui è diventato padrone di una città. La conclusione è ovvia: perché bisognerebbe tornare alle terre natie, dal momento che in Oriente si è trovata una simile sistemazione?

Senza dubbio nei Gesta – segnatamente in questo passo – Fulcherio si è lasciato andare e ha descritto in termini sin troppo entusiastici una realtà spesso diversa e meno ottimistica. Quel che prima ricordammo, gli assalti, gli assedi, il periodo delle persecuzioni turche, degli incendi, della morte, fu totalmente assente da queste pagine, mentre costituì il leitmotiv della difficile vita degli occidentali in quella che eufemisticamente quasi era stata denominata terra promessa. E, tuttavia, per taluni riguardi il testo di Fulcherio è importante e degno di fede, poiché ci fa toccare con mano come, al di là delle difficoltà e delle peripezie, nel regno di Gerusalemme per buona parte del XII secolo, si realizzò un vero stato, generatore di una società e di una civiltà diverse, evolute rispetto a quelle abbandonate dai crociati nella loro patria, più aperte, partecipi di esperienze, costumi, consuetudini differenti che, connessi tra loro, originarono un mondo nuovo, civilmente avanzato e spiritualmente interessante. E ciò costituì un aspetto originale e autentico delle crociate e dei cambiamenti che esse introdussero nell’età di mezzo.



Quanto dianzi detto, tuttavia, pur non sottovalutando le significative riflessioni di Fulcherio di Chartres sull’assetto del regno di Gerusalemme e sull’esistenza ivi condotta dai coloni residenti, ci porta a sostenere che, tutto sommato, nonostante le conquiste effettuate nel corso della prima crociata e nei decenni che seguirono – in particolare con la presa di Tiro – l’equilibrio degli stati latini, di Tripoli, di Edessa, di Antiochia, tra gli altri centri rimasta in più stretto contatto con Costantinopoli, e di Gerusalemme fu precario.

Difficili si mantennero i rapporti con l’Impero bizantino che reclamò i territori su cui esso vantava antichi diritti usurpati. L’elemento latino fu in lotta con il greco, con il siriano e l’egiziano. Dall’Occidente continuò il flusso di pellegrini più che di crociati. Comunque, in principio, gli stati latini riuscirono a sorreggersi sulla discordia musulmana. vi fu, infatti, un crescente contrasto fra gli Arabi d’Egitto e i Turchi di Siria; questi ultimi, poi, si suddivisero nei sultanati di Damasco, Aleppo, Mossul.

Bastò, tuttavia, un atto di coraggio del governatore di Mossul, del valoroso e potente Zengî, il quale fra il 1128 e il 1136 organizzò la prima riscossa arabo-turca, per distruggere uno dei punti di riferimento del cristianesimo siriano. Nel 1144, infatti, egli attaccò la contea di Edessa, strategicamente significativa e, dopo un mese di assedio, occupò l’importante capoluogo per il quale i cristiani, inorgogliti dai precedenti successi, non precostituirono una difesa adeguata. Anche Gerusalemme non dispose di aiuti sufficienti e di armate ben equipaggiate. Nel 1145, quindi, giunsero le prime richieste di aiuto a papa Eugenio III , allora a Viterbo. Goffredo, vescovo di Langres, si recò da Luigi VII di Francia per sottoporgli un progetto di crociata. Nonostante il parere contrario dei suoi collaboratori, re Luigi fu conquistato dal disegno avventuroso di cui colse il peso politico. L’aiuto offerto al papa, infatti, lo avrebbe posto su un piano più elevato rispetto a quello di altri re cristiani, quindi accettò di compiere il difficile passagium ultra mare.

Fatto nuovo e caratterizzante fu in questo caso rappresentato dalla partecipazione di san Bernardo di Clairvaux, al quale fu affidato il compito di predicare la seconda crociata. Bernardo, intransigente ed entusiasta, si gettò nell’impresa vincendo resistenze e opposizioni. Così, nel corso dell’assemblea di Vezelay del 31 marzo 1146 fu bandita sul territorio francese la prima crociata regale. Nella successiva dieta di Spira del 25 dicembre 1146 anche l’imperatore Corrado III e i suoi baroni presero la croce.

Il piano bernardiano aveva del meraviglioso: la cristianità occidentale unita e concorde doveva, a suo avviso, attaccare in modo programmato l’Oriente e la Spagna e la società pagana del Nord germanico, dilatando i confini del regno di Cristo. Luigi VII e Corrado III decisero di trattare con l’imperatore Manuele I Comneno. A Costantinopoli fu posto il centro di raccolta dell’impresa. Manuele promise appoggio ai crociati in cambio di un giuramento di fedeltà. Si trattava di consegnargli le terre sottratte in precedenza ai Turchi entro i confini bizantini. Inoltre, il Comneno pretese che alla crociata non si associassero i Normanni di Ruggero di Sicilia.

I sovrani, compiendo un grave errore, decisero di muoversi separatamente. Corrado, partito da Bamberga, nel maggio 1147 con un esercito di molte migliaia di uomini si fermò a Belgrado e a Branicevo e, nonostante gli ostacoli frappostigli da elementi slavi e bizantini timorosi dell’avvicinarsi alle loro terre del sovrano germanico, giunse sul Bosforo. I due imperatori, nonostante i precedenti accordi, non s’incontrarono e Corrado non rese il preannunciato omaggio a Manuele I.

L’esercito imperiale, senza attendere i soldati di Luigi VII – questo l’errore di procedere divisi – si addentrò in territorio turco, ma presto fu privo di vettovaglie e incalzato dai feroci Mamelucchi, arretrò. Rientrato a Nicea, Corrado III vi incontrò finalmente Luigi VII , il quale, concentrati i crociati a Metz, seguì in ritardo la strada dei Germanici: traversò il Danubio, passò per Belgrado e la valle della Morava. Qui trovò le popolazioni stremate dal precedente passaggio dei Germani, quindi propense a cedere vettovaglie e cavalli purché l’esercito se ne andasse rapidamente dalle loro terre.

Per lo stesso motivo, a Costantinopoli Luigi VII fu bene accolto da Manuele Comneno che non voleva provocare nuovi contrasti con i crociati. Qui a Luigi fu proposto di accettare gli aiuti di Ruggero II di Sicilia, ma il sovrano francese respinse il poco realistico progetto che gli avrebbe, fra l’altro, alienato ogni fiducia dell’imperatore bizantino, quindi passò in Asia senza attendere i contingenti italiani di Amedeo III di Savoia e di Guglielmo V di Monferrato. Questi ultimi arrivarono dopo poco e si unirono più tardi agli altri crociati.

A Nicea Luigi VII rese visita a Corrado III ammalatosi dopo il disastroso scontro con i Mamelucchi. I Francesi ripresero il cammino attraverso Smirne, Efeso, Filadelfia, per raggiungere Attalia. Corrado III li seguì fino ad Efeso; qui si fermò per rientrare a Costantinopoli ove fu ospitato presso la corte dei Comneni. Nella primavera del 1148, poi soccorso da una flotta di appoggio, partì per la Palestina e nell’aprile giunse a S. Giovanni d’Acri.

Tuttavia, allorché i Tedeschi ripresero animo, i Francesi, stanchi e attaccati da pericolose epidemie, dovettero marcare il passo. Luigi VII si imbarcò per Cipro (da questa spedizione in avanti, osserviamo il succedersi di deviazioni e di mutamenti di rotta che costituirono da allora in poi una delle caratteristiche più negative e dispersive per la buona riuscita dei transita ultramarina), dove Amedeo III di Savoia sbarcò e morì. Quindi il sovrano francese raggiunse Antiochia nel marzo del 1148, mentre gli altri crociati, per via di terra, toccarono la Siria. Luigi VII pensò allora di riconquistare Edessa, poi, impaurito dalle difficoltà, compì una digressione per Gerusalemme ove lo accolsero il re gerosolimitano Baldovino III e l’imperatore Corrado III .

Una vicenda, che all’apparenza sembra di scarso interesse, merita, invece, qualche approfondimento: il 19 marzo 1148 re Luigi sbarcò a San Simeone e ad Antiochia fu ricevuto dallo zio di sua moglie, Eleonora d’A- quitania, Raimondo di Poitiers. Quest’ultimo gli propose subito di prendere le armi per marciare su Aleppo e vendicare lo smacco subito dai Latini a Edessa. Luigi, però, rifiutò l’offerta con la motivazione ufficiale secondo la quale egli non aveva il coraggio di cominciare le operazioni militari prima di aver sciolto il suo voto di crociato a Gerusalemme. La realtà, tuttavia, era ben altra: il sovrano ormai sapeva che la sua consorte, Eleonora d’Aquitania, colta e insoddisfatta, aveva allacciato una relazione con lo zio, Raimondo di Poitiers e, pertanto, non voleva intrattenere con lui rapporti neppure politici e militari. Così prese con sé la moglie per allontanarla dalla “pericolosa fiamma” e insieme si recarono a visitare il Santo Sepolcro. In seguito, è noto lo sviluppo di questi eventi conclusisi dopo il ritorno in Francia della coppia reale: la passionale Eleonora chiese il divorzio dal marito, a suo dire troppo dedito ai doveri spirituali e inadempiente, invece, verso quelli coniugali. Quindi, libera e padrona dei ricchi e vasti possedimenti aquitanici, convolò in breve a nuove nozze con Enrico II Plantageneto, futuro re d’Inghilterra, nozze che per oltre tre secoli portarono la “potente Albione” fin nel cuore del regno francese. Esaurita la “piccante” digressione torniamo alle vicende della seconda crociata e precisamente al suaccennato incontro dei sovrani a Gerusalemme.

Finalmente qui riunitisi, i vari contingenti di armati decisero di continuare la guerra con la inutile conquista di Damasco, ma pure quell’impresa si rivelò superiore alle loro forze. Il sovrano germanico preferì allora ripartire per Costantinopoli e Luigi VII , attraverso la Sicilia, tornò in Francia. In tal modo si concluse la seconda crociata per la quale i sovrani occidentali erano partiti con la certezza di mietere facili successi, mentre la realtà si presentò più amara e complessa e, in conclusione, rispetto alla situazione di crisi degli anni quaranta, la Terra Santa non poté godere di consistenti miglioramenti.



Abbiamo in precedenza accennato al numero dei partecipanti alla prima “sacra spedizione” affermando ch’esso fu assai inferiore ai dati “fantastici” tramandatici da talune fonti. Più difficile è, tuttavia, offrire cifre ragionevoli in merito ai militari effettivi rimasti in Terra Santa, a partire dai primi anni del XII secolo.

Tanto per cominciare, mancano elementi precisi, ma i pochi di cui disponiamo attestano una realtà tutt’altro che esaltante. Per il regno di Gerusalemme, ad esempio, possediamo notizie sul periodo di re Baldovino IV , il quale ebbe al suo seguito 577 cavalieri e poco più di 5000 soldati. Anche il contingente del principato d’Antiochia fu di circa 500 cavalieri e di 4-5000 soldati, in parte utilizzati anche per i combattimenti a cavallo. La contea di Tripoli, invece, dispose di 400 cavalieri. In complesso, nei tre principati suddetti si giunse ad un massimo di 1100-1200 cavalieri e di 10-12.000 soldati suddivisi in minuscole guarnigioni. A tale complesso bisogna sottrarre un buon numero di soldati ammalati e di uomini portati a un generalizzato anarchismo e che spesso si rifiutavano di combattere; quindi è facile comprendere perché i combattenti presenti, anche in occasione dei maggiori scontri, fossero numericamente di quantità modesta. Nel 1101, ad esempio, Baldovino dislocò sotto le mura di Ascalona un’armata di 260 uomini a cavallo e di 970 soldati. Fulcherio di Chartres ci narra che lo stesso sovrano ebbe affidati 300 cavalieri per tenere Gerusalemme, Giaffa, Rama e Haifa. Nel 1167 Amalrico i marciò contro i Turchi con 374 cavalieri e un numero imprecisato di soldati a piedi. Contro il Saladino nel 1170 egli poté contare su 250 militi a cavallo e su 2000 a piedi. Baldovino IV , infine, conseguì una considerevole vittoria con un contingente quasi eccezionale di 700 cavalieri.

È vero che di tanto in tanto giungevano in Palestina anche i rinforzi dell’Occidente. Franchi e Italiani, Tedeschi e Baltici, Inglesi, Portoghesi e Spagnoli si prodigarono nel compiere con il santo passaggio la più alta e convinta opera di misericordia e ogni vero cavaliere poté considerarsi tale solo quando pronunciò e sciolse il voto della crociata, con tutti i pericoli, le spese e le incognite che esso comportava. Numerosi contingenti giunsero poi per via di terra attraverso i Balcani e l’Asia Minore, altri più numerosi arrivarono per mare, accompagnati dalle flotte delle città marinare italiane. Una flotta di appoggio genovese nel 1104 consentì la presa di Acri; Genovesi e Pisani assicurarono la conquista di Beyruth nel 1109, i crociati norvegesi quella di Sidone nel 1110, i veneziani quella di Tiro nel 1123. La contea di Tripoli si formò fra il 1110 e il 1120 grazie ai rinforzi venuti dalla Provenza.

Non si può dire pertanto che l’Occidente non provvedesse con aiuti però incerti e irregolari, quindi destinati a portare con sé una serie di svantaggi. I milites arrivavano sempre in numero inferiore rispetto al bisogno, i contingenti, di solito contenuti, vennero rimpolpati con forze sussidiarie male armate e ancor peggio addestrate. Sempre più, poi, dopo la seconda e la terza crociata, i milites compirono il loro voto e prima possibile vollero far ritorno alle loro case. Quelli che restarono invece furono spesso indisciplinati e più spinti verso l’avventura che a lottare contro l’Islam.

Aggiungeremo, dunque, che tutt’altro che soddisfacenti furono i risultati della seconda crociata che tuttavia affrontò e risolse in modo nuovo e organico un grosso problema legato alla difesa permanente della terra santa. Quanto accaduto a Corrado III , a Luigi VII e ad Amedeo III di Savoia fece comprendere che non era possibile affidarsi unicamente ai cavalieri, pochi di numero, i quali conducevano vita autonoma, si manifestavano desiderosi di muoversi e pronti a partire per nuove, improvvisate destinazioni, oppure, alle prime difficoltà, decidevano di tornare alle loro famiglie e case, più disposti a salvare la loro pelle che quella dei peregrini stanziali e dei coloni cristiani stabilitisi in Oriente, ove possedevano comunità ricche e influenti.

Non dimenticheremo di ricordare, come è giusto, che la cristianità occidentale e il papa avevano inviato aiuti in uomini, in denaro e in flotte di sostegno, ma tutto ciò era costato molto in vite umane e danaro e si era rivelato scarsamente utile. In effetti, quando i crucesignati giunti dalla Francia o dall’Italia venivano a contatto con i “signori” franco-siriani, ormai abituati a vivere, a parlare, a vestirsi, a mangiare quasi del tutto come gli Arabi, rimanevano disorientati e presto, abbandonando l’entusiasmo con cui erano giunti in Terra Santa, lasciavano quegli inconsueti confratelli arabizzati al proprio destino che sentivano diverso dal loro.

Bisognava cercare, allora, una soluzione locale adeguata che fu trovata con la creazione di alcuni Ordini monastici devoluti alla stabile difesa, anche militare, dei luoghi santi e di quanti vi abitavano. Nacquero, allora, l’Ordine dei Templari, quello degli Ospedalieri di San Giovanni, poi detto dei Cavalieri di Rodi e di Malta e, infine, quello dei Teutonici.

Gli Ordini si batterono per difendere la Palestina e i cristiani che vi si erano trasferiti, quindi costituirono un punto di riferimento per quanti, dall’Occidente, giungessero nel Levante, crociati o coloni, e riunirono schiere militarizzate, con adeguate strutture, urbanistiche ed economiche, presto divenute potenti, dal punto di vista organizzativo.

Non sappiamo con certezza se l’idea di conferire una struttura organizzata di carattere religioso-militare risalisse in tutto o in parte a san Bernardo, il quale, tuttavia, la fece ben presto sua e volle tradurla in azione concreta con la decisione e l’impeto che gli erano consueti. In particolare, nei Templari Bernardo vide lo strumento per la difesa di Gerusalemme, ma soprattutto il mezzo che avrebbe reso possibile cristianizzare gli ideali cavallereschi. Fino ad allora, infatti, i cavalieri guerreggiavano per conquistare, per arricchirsi, per diventare politicamente più importanti di altri gruppi e popoli, e tutto questo, affermava il santo, sviluppava solo la mondanità, la peggiore vanità e non aveva nulla da dividere con il cristianesimo. Ben diversa sarebbe stata, invece, la situazione, se si fossero creati nuovi sodalizi religiosi addestrati secondo gli insegnamenti di san Bernardo, il quale si espresse in proposito in termini chiari e limpidi nel De laude novae militiae ad milites Templi liber.

San Bernardo, per cominciare, stigmatizzò l’inverosimile passione e l’intollerabile pazzia del guerreggiare con tante spese e tante fatiche senza nessuna ricompensa se non la morte o il peccato. Altrettanto intollerabile fu per lui coprire di seta i cavalli e rivestire le corazze di stracci colorati, dipingere le lance, gli scudi e le selle, ornare con finimenti dorati e argentati le briglie e gli speroni per correre con lusso e spreco verso la morte, affrontata con impudente stupidità. Bernardo incalzava ancora più a fondo: quei simboli così dettagliatamente descritti potevano considerarsi invero insegne militari o erano ornamenti da donne? Le armi nemiche avrebbero forse avuto paura dell’oro, avrebbero rispettato gemme e non oltrepassato la seta? In realtà al combattente – rifletteva l’austero santo – erano necessarie solo tre cose: abilità, alacrità e circospezione; abilità nel cavalcare, prontezza nel colpire, circospezione nel guardarsi quando ci si recasse in terre e fra genti sconosciute. I cavalieri, invece, si curavano come femminette, i loro capelli erano «disgustosamente» lunghi; essi si ricoprivano inoltre con sopravvesti lunghe e drappeggiate che rendevano difficili e goffi i movimenti e «seppellivano» le mani in ampi e troppo comodi guanti. Le guerre, poi, – constatava il monaco di Clairvaux – erano combattute per odio. I cavalieri di Cristo invece avrebbero preso le armi solo per il Signore e non avrebbero dovuto temere di commettere peccato nell’uccidere i nemici e di dannarsi morendo in battaglia. Infatti, quando la morte era data e ricevuta nel nome del figlio di Dio, non comportava peccato e procacciava vera gloria: peraltro, quando la morte veniva inflitta così, si vinceva per il Signore, il quale avrebbe accolto volentieri l’uccisione del nemico come un atto di giustizia e ancor più volentieri avrebbe offerto come premio se stesso al cavaliere che fosse caduto. Il cavaliere – affermava Bernardo – uccideva con sicurezza e moriva con baldanza ancor maggiore, in quanto giovava a se stesso, quando moriva, e a Cristo quando uccideva. Infatti egli portava la spada come ministro di Dio, il quale doveva lodare i buoni e punire i malvagi. Uccidere un malvagio – è qui il succo della teorica bernardiana – non rendeva, dunque, omicida ma malicida. Il cavaliere punitore di un infedele era, perciò, il vendicatore di Dio e il difensore dei cristiani, se moriva, non periva, ma giungeva alla meta. Infatti, la morte dispensata era un guadagno per il Signore, quella ricevuta una conquista personale. Della morte dell’infedele il cristiano doveva gloriarsi, poiché, attraverso di essa, era glorificato Dio e nella morte del cristiano si dimostrava quanto fosse magnanimo il sovrano il quale aveva ingaggiato il soldato e facendolo morire per la fede lo aveva redento.

Il piano di san Bernardo, quindi, era possente e, nelle intenzioni, procacciatore di sicurezza e di grande spiritualità. Le cose, tuttavia, si svolsero diversamente. I Templari, specialmente, accumularono in prosieguo di tempo enormi ricchezze, divennero tracotanti e superbi e circondarono le loro attività e finalità del più completo segreto su cui gravarono ambigui sospetti. Attorno alla segretezza dei Templari, pertanto, nacquero sordide diffidenze, leggende strane e turpi sulla loro vita. Essi, così, furono circondati di timore, disprezzo e odio. Ciò nei primi anni del Trecento consentì a Filippo IV il Bello (1285-1314) di processarli, condannarli, distruggerli con l’appoggio del papa Clemente V .

Meno dubbi e critiche sollevarono, invece, gli Ospedalieri dedicatisi essenzialmente a un programma di aiuti e di assistenza alle popolazioni in cui si imbatterono, nel corso dei secoli, in terre lontane da quelle in cui mossero i primi passi.

Ai Teutonici, infine, dopo l’abbandono della Terra Santa, fu affidato l’incarico di cristianizzare le regioni nord-orientali europee; essi operarono quindi in Prussia, Polonia, Lituania, Ucraina: nel Cinquecento divennero luterani.

I nuovi Ordini, oltre a conferire – come si diceva – un assetto più ordinato alle conquiste cristiane d’oltremare, configurarono in modo organico e nuovo il rapporto dei cristiani con la guerra. All’inizio gli appartenenti agli Ordini, oltre a promettere il loro impegno per la difesa della terra santa, pronunziarono i consueti voti di celibato, obbedienza e povertà personale, quindi fecero un voto di obbedienza al papa. Ultimo e più inconsueto giuramento fu, però, quello di muover guerra sempre e dovunque agli infedeli. Proprio in ciò, tuttavia, fu rinvenuto l’aspetto più nuovo e originale di quei campioni della fede. Infatti, il cristianesimo occidentale, secondo le premesse agostiniane dedicate al concetto di guerra giusta, aveva tradizionalmente consentito ai cristiani l’uso delle armi. In guerra – diceva Agostino – il cristiano era autorizzato a uccidere, salvo ad aver l’obbligo di fare penitenza dopo aver usato le armi, sia pure per difendere altri cristiani.

Però, nonostante tutto ciò, il cattolicesimo romano non conobbe il principio di guerra santa per la difesa e l’espansione della fede e i normali conflitti rimasero fuori dall’interpretazione dello spirito del Nuovo Testamento. Ora, invece, le guerre contro i Turchi e già prima la cacciata dei Mori dalla Spagna meridionale indicarono ai cavalieri finalità nuove dal punto di vista militare, religioso e culturale. Così anche la Chiesa finì per accettare il principio, secondo il quale il crociato morto in battaglia per la difesa della fede era un martire da paragonarsi ai primi testimoni cristiani. Anzi, proprio il martirio esaltò e riscattò le loro azioni militari nonché l’indiscriminato uso delle armi.



I primi re di Gerusalemme, i feudatari, i cavalieri ebbero tutti una preoccupazione costante: quella di costruire e mantenere efficiente un buon numero di fortezze e di opere difensive, quasi sempre completate entro la prima metà del secolo XII ; nel regno di Gerusalemme la difesa fu abbastanza facilmente e felicemente organizzata. A Occidente le opere militari vennero dislocate fra Beyruth e Gaza, a sud, invece, tra il deserto del Sinai e il grande deserto, a est lungo il Giordano, il Mar Morto e poi sul Mar Rosso.

I castelli servirono dapprincipio a consentire la conquista delle città; poi, ingranditi e dotati di opere difensive più sofisticate, finirono per diventare parte integrante degli stessi centri abitati. Così, nel 1102, Raimondo di Tolosa elevò il castrum di Sant-Gilles divenuto successivamente il centro di Tripoli di Siria, dopo la conquista di quel porto nel 1120. L’importante piazzaforte di Tiro, costruita nel 1124, fu guardata da due castelli, dei quali uno sbarrò l’accesso dall’est della terra ferma e fu detto Forte di Tolone, l’altro, posto presso la costa a sud, prese il nome di Scandelion.

Anche sulla strada, che attraverso Ascalona e Gaza andava verso l’Egitto, fu innalzata una catena di fortini, che consentirono ai Franchi di conquistare la città nel 1153.

La parte che collegava il Golan alla striscia di Gaza e all’Egitto, snodatasi attraverso 250 chilometri, possedette una mezza dozzina di fortezze, distanti una cinquantina di chilometri l’una dall’altra. Fra il Mar Rosso e il porto di Eilat si distinsero le fortificazioni di Val Moise, situate in pieno deserto, il castello di Kerak di Montreal, dovuto a Baldovino (1115) a un’ottantina di chilometri a sud del Mar Morto, quello di Kerak Moab a est dello stesso Mar Morto (1142) e quello di Ahamat. Numerose, a nord, furono le fortezze sul lago di Tiberiade, nella zona di Damasco, nel Libano, a Tiro, in Siria, situate sia in pianura sia sugli altopiani. Meno importanti si rivelarono le opere fortificate della Siria del Nord, di Antiochia, di Edessa e della Cilicia, ove i crociati si avvalsero delle fortezze in precedenza apprestate dagli occupanti bizantini.

In poco più di un secolo la tecnica edilizia dei crociati passò attraverso almeno tre fasi: nei primi decenni del XII secolo essi imitarono l’ingegneria di guerra turca e quella bizantina e costruirono fortezze quadrate e rettangolari rinforzate da torrioni ad ogni angolo. Ogni castello ne ebbe quattro, sei o otto. L’estensione dei fabbricati fu varia: 5 ettari e mezzo misurò il castrum di Seon, 4 quello di Safet, 2 e mezzo quello di Kerak Moab.

La seconda generazione di crociati fu fortemente influenzata dalle maestranze e dai progetti angioini, moltiplicatisi in Occidente e affacciatisi pure in terra santa con il regno di Folco IV d’Angiò (1131-1143). Da allora in poi il forte crociato somigliò sempre più a quelli europei. Alle torri quadrangolari si sostituirono le rotonde che consentirono la eliminazione degli angoli morti. Nella seconda metà del XII secolo l’arte della fortificazione si fece ancora più raffinata sotto la pressione delle necessità militari e grazie all’abbondanza della manodopera. Soprattutto il numero degli artigiani indigeni, infatti, fece sì che le rocche divenissero sempre più funzionali e ampie. Ne rimasero imponenti esempi i castelli di Seon e Beaufort, quelli di Giaffa e di S. Giovanni d’Acri, esemplari davvero imponenti di una tecnica costruttiva poi lungamente imitata in Occidente. Riccardo Cuor di Leone, ad esempio, di ritorno dalla terza crociata, costruì in Francia, imitando le palestinesi, le torri di Châteaux-Gaillard e quelle tonde e quadrate di Provins. Anche Edoardo i, rientrato in Inghilterra fra il 1273 e il 1274, dette vita ad importanti fortificazioni sul tipo delle orientali. Si ebbe, dunque, un’influenza reciproca e alternata, che portò l’Oriente ad esser d’esempio all’Occidente e viceversa e conferì importanza più spiccata alle opere di ingegneria militare.



Certo, in proposito, i teologi furono prudenti e non indussero mai del tutto apertamente la Chiesa a proclamare con ufficialità che la morte del crociato in guerra equivaleva al martirio. Però, al miles si concesse l’indulgenza plenaria e pari indulgenza si dette a chi si accollava le spese per equipaggiare il passagium. Se è vero, tuttavia, che a colui che moriva nel servitium Dei venivano ipso facto cancellati tutti i peccati, si deve concludere che il crucesignatus fu sotto taluni aspetti considerato un martire.

Una bella differenza vi fu, comunque, tra il convincimento, peraltro non del tutto chiarito dei teologi (in quanto san Bernardo – come vedemmo – si espresse in altro modo rispetto a sant’Agostino) e quello della gente comune, per cui i caduti durante la crociata vennero ritenuti testimoni della fede e accolti in tutto dopo la loro morte nelle schiere dei beati.

I crociati, poi – come si evince anche dalla Chanson de Roland – si reputarono pellegrini fino a che combatterono; in caso di morte, invece, si considerarono martiri. Ma questa “lievitazione” del concetto di pellegrino in quello di eroe della fede ebbe piuttosto lunga gestazione. All’inizio i soldati di Cristo si chiamarono peregrini e con questo nome traversarono la cristianità occidentale e, lungo l’Asia minore, giunsero in terra santa.

I pellegrini furono, poi, denominati tali anche perché, almeno agli inizi, ma pure dopo la prima e sino alla fine della seconda crociata, vennero considerati gente povera e male armata, che non possedeva più di un sacco e di una bisaccia. Anzi si deve ribadire che il loro aspetto miserando, in contrasto con la loro nobile determinazione e la loro forza, costituì uno dei motivi delle prodigiose vittorie sui Selgiuchidi. In tal modo peregrini furono ritenuti anche i milites Christi.

Fino a quando furono poveri e mendicanti, i crociati vennero, dunque, se non del tutto accettati, almeno temuti e rispettati anche dagli infedeli. Quando, invece, divennero meglio nutriti ed equipaggiati, formarono una vera militia armata e la loro morte fu paragonata al martirio, ma il discorso che li concerneva mutò; essi infatti furono disprezzati dagli Arabi e più facilmente vennero anche battuti, quasi che, guadagnando in prosperità, avessero perso l’invincibilità.

Per tornare alla gente comune e al suo convincimento, i crociati morti in battaglia erano tout-court considerati vittime sante della fede e tali furono reputati anche quelli morti di fame o di epidemia. I Gesta Dei per Francos così, pertanto, si espressero: «Molti crociati miserabili morirono di fame per il nome di Cristo e, quando entrarono in cielo trionfanti, essi indossarono la tunica dei martiri. Oltre ai morti, poi, ad una stessa sorte vennero accomunati anche i prigionieri. Alcuni di loro, infatti, furono portati nel Khorasa, altri ad Antiochia, altri ancora ad Aleppo e tutti felices acceperunt martyrium».

I Franchi deceduti in battaglia furono senza dubbio considerati tutti degni di Dio. A dirlo furono ancora i Gesta, quando vi si acclamò: «in uno stesso giorno più di mille fanti e cavalieri furono martirizzati e, perciò, salirono al cielo anch’essi indossando la tunica del martirio».

Anche la Chanson d’Antioche offrì, altresì, la stessa impressione: così quando parlò dei morti in crociata li definì testimonia. La convinzione – dicevamo – fu dei laici e della gente comune, non dei teologi e della Chiesa. Tale certezza, però, aiutò a morire decine e decine di migliaia di uomini e di donne, di vecchi e di giovani, consolati nel loro trapasso dalla fede incrollabile nella redenzione della loro anima. La convinzione che morire in crociata concorresse a creare nuovi martiri contribuì pertanto a rendere più consistente il sostrato morale dell’Iter Hierosolymitanum e di quanti vi parteciparono, riscattando, almeno in parte, nefandezze e crudeltà.



Rispetto ai teologi, ai vescovi, e anche ai pontefici, anche ai più “fanatici” verso le crociate, come Urbano II o Eugenio III , particolare fu la posizione dianzi già fatta presente di Bernardo di Clairvaux, il quale ebbe cara la difesa dei luoghi santi e di quanti cristiani vi vivevano e per questo volle appoggiare i nuovi Ordini religiosi-militari. Egli, però, non fu mosso a simile iniziativa solo tenendo conto della salvezza di Gerusalemme. Il suo disegno fu infatti più ampio e ambizioso proprio dal punto di vista teoretico, in quanto ebbe per fine, come accennato, la integrale cristianizzazione della cavalleria e degli ideali cavallereschi da porre, a suo avviso, in rapporto diretto con la fede e con la dottrina cristiana.

A questo proposito torniamo, almeno per un attimo, al già ricordato De laude novae militiae ad milites Templi liber da lui scritto nel 1126 e divenuto lo strumento con cui nel Concilio di Troyes fu data ai Templari la Regola benedettina adattata alle esigenze della vita militare. Fu in questo scritto e nel successivo Concilio, infatti, che da un punto di vista teoretico, si giustificò la santità della guerra combattuta dalla societas christiana per sconfiggere gli infedeli e riconquistare quella che venne detta terra promissionis, una terra che doveva appartenere alla cristianità in quanto, originariamente israelitica e, quindi, senz’altro, pure di Gesù. Nacque in tal modo la figura del monaco combattente contro la mondanità e lo sfarzo, e i milites novi dovevano sacrificarsi per la difesa della fede.

Il successo fu grande e la Terra Santa in breve si popolò di cavalieri e di case templari divenute fortilizi altrettanto ben muniti e difesi. I cavalieri templari compirono atti di coraggio e di ardimento, che li contraddistinsero, oltre che in Oriente anche nel nostro continente, ove fiorirono le loro «Commende». Lasciti e pingui donazioni arricchirono il nuovo Ordine a cui, assai presto, oltre ai compiti militari furono affidate anche funzioni di carattere economico, in quanto divennero collettori delle decime ecclesiastiche e custodi di beni mobili e immobili. A loro, per esempio, in gran parte si dovette la prima utilizzazione e, in certo modo, la creazione dei certificati di credito, mediante i quali i crociati potevano usufruire di rimesse di danaro in Terra Santa. Il capitale in contanti veniva depositato presso una «Commenda» occidentale e trasferito direttamente dai Templari in Oriente. Così gli occidentali si mettevano in viaggio senza portare con sé moneta liquida, destinata spesso nel corso dei perigliosi itinera (specialmente in quelli per mare quando le imbarcazioni venivano agganciate da navi pirate e i passeggeri erano depredati) a fare una brutta fine insieme a colui che la deteneva. Anche in Terra Santa poi, fu vantaggioso servirsi delle «Commende» templari come di una sorta di banca, in quanto anche in Palestina pullulavano gli avventurieri e i malintenzionati e portare con sé troppo danaro liquido era rischioso.

In questo modo l’attività legata alla Terra Santa, grazie ai nuovi Ordini, ai nuovi coloni e alla loro instancabile attività, venne ad assumere, dopo la seconda crociata, una valenza oltre che religiosa e militare anche economica. Allora le imprese d’oltremare furono contrassegnate su un piano diverso da quello iniziale, ampliato a una valutazione di tipo pratico e pragmatico del bellum sacrum, di quanti lo vollero e lo benedirono e di quanti infine vi combatterono.



Il momento più difficile per il regno di Gerusalemme si verificò quando le due potenze confinanti islamiche, Siria ed Egitto, si collegarono sul progetto del sultano di Aleppo e del suo generale e successore Salah ed Din Yusuf, il famoso Saladino. Il re Amalrico i aveva fatto di tutto per contenere l’irruenza dell’Egitto, quindi aveva chiesto, come di consueto, aiuti in Occidente, senza ottenere risposta. La scarsa prudenza dei baroni latini spinse poi Saladino nel 1187 a predicare la guerra santa contro i cristiani. Di conseguenza, Gerusalemme fu occupata dai musulmani il 25 luglio del 1187: così quasi tutto il regno, escluse talune città della Siria settentrionale, tornò all’Islam.

Tra le numerose fonti cristiane e arabe, dedicate al significativo evento destinato a capovolgere definitivamente dopo un secolo la sorte della Palestina, interessano le notazioni contenute ne L’Estoire de Eracles Empereur. Una volta entrato in città – riporta la suddetta cronaca – il grande capo musulmano fece in modo che i Saraceni non danneggiassero i cristiani ancora sul luogo. In ogni strada furono collocati due cavalieri e dieci armigeri per fare la guardia, e le ispezioni furono condotte in modo tale che non si dovettero lamentare soprusi di alcun tipo. Singolare l’episodio relativo al fratello del Saladino Saif-ed Din-Adil, il quale dopo aver offerto il suo valido aiuto per la conquista, chiese al fratello condottiero di donargli cento schiavi cristiani. A lui Saladino domandò cosa avrebbe voluto fare dei suddetti ostaggi e quegli chiarì che avrebbe riserbato loro la sorte che il Saladino avrebbe voluto. Allora quest’ultimo gliene dette mille a patto che fossero tutti liberati. Non diverso fu il trattamento rivolto alle donne cristiane rimaste sole in città, dopo che i loro mariti erano stati catturati al termine delle operazioni di riconquista. Le donne avrebbero dovuto pagare il riscatto per sé e per i figli ma, nell’assenza dei loro compagni, non avevano mezzi e piangevano disperatamente per il timore di esser tradotte come schiave. Saladino le ricevette, le ascoltò e dette di suo i mezzi per assicurare il loro riscatto. Una sorte molto diversa toccò, invece, ai cristiani fuggitivi, i quali si recarono presso le città rimaste in mano cristiana. Essi cercarono scampo a Tripoli, ma il conte chiuse le porte della città e non li fece entrare. I cristiani di Ascalona andarono ad Alessandria per svernare, nella speranza di porre fine alle loro sventure. Nel porto, infatti, erano ancorate numerose navi genovesi, pisane e veneziane e i cristiani erano convinti che, al momento della partenza, i loro correligionari li avrebbero ricondotti in Occidente. Invece, da parte dei comandanti delle imbarcazioni venne un netto e deciso diniego e alla disperazione dei poveri fuggitivi dovettero intervenire i musulmani che, una volta saputo che non c’era pietà tra appartenenti alla stessa religione di Cristo, in quanto i poveri non avevano soldi e vitto per il ritorno, e i comandanti delle navi non intendevano intervenire in loro aiuto, dettero, a nome del Saladino, pane e acqua a tutti, a patto che fossero portati via dalla città. Così i cristiani, che attraverso i territori saraceni erano venuti a svernare in Terra Santa, poterono andarsene sani e salvi grazie ai Saraceni.

Per tornare ancora alla situazione gerosolimitana, va ricordato inoltre che Saladino, prima di tornare a pregare nella grande moschea, mandò i suoi fidi sino a Damasco, affinché di lì riportassero un’acqua di rose purificatrice, con cui lavò il luogo sacro, poi vi entrò e rese grazie a Dio.

Certo, chi si intenda di storia e voglia andare al di là dell’aspetto esteriore delle notizie raccolte nelle fonti cronistiche, non penserà che le cose si siano svolte proprio così. Ci si accorgerà subito, infatti, che dietro all’esempio di grande umanità ricordato ad Alessandria e al pagamento del tributo per ottenere il rientro dei cristiani in Occidente, v’è, anche scoperto, un calcolo politico bello e buono. Infatti, a Saladino sarebbe costato molto di più provvedere bene o male a migliaia di prigionieri cristiani in Palestina, anziché, una volta che se ne fosse liberato, lasciarli, come avvenne, a carico dei comandanti delle navi cristiane. Questo è, dunque, uno di quegli episodi in cui la carità e la convenienza – qualche volta accade – marciarono su uno stesso binario. Per quanto riguarda la purificazione del Tempio, dopo aver compiuto i lavacri con l’acqua di rose, i musulmani fecero abbattere la grande croce dorata, la divelsero dal suo basamento, la portarono fino alla torre di David e lì la spezzarono e la oltraggiarono. Tuttavia, è pur vero che l’oltraggio saraceno si limitò ai simboli della fede e non riguardò le persone e ciò significa qualcosa in una terra dove, nel secolo precedente, i cristiani commisero molti già ricordati eccidi. Proprio questi elementi, allora, ci fanno comprendere come, pure in zona cristiana, nacque e si consolidò presto la tradizione volta ad esaltare le doti umane e cavalleresche, di mitezza e civiltà del gran capo musulmano.



Papa Gregorio VIII , colpito dall’annunzio della caduta di Gerusalemme, decise di indire preghiere pubbliche, poi, per sette anni proclamò la tregua di Dio e predicò immediatamente la crociata. Filippo II Augusto di Francia ed Enrico II Plantageneto d’Inghilterra si riconciliarono e presero la croce. Anche Federico Barbarossa e un suo figlio, nel corso della dieta di Magonza, preannunciarono solennemente il voto crociato.

In vista delle operazioni militari, il papa cercò, d’accordo con Pisa, Genova, Venezia, l’Ungheria, il regno di Sicilia e Bisanzio, di compiere un tentativo congiunto per rioccupare la culla del cristianesimo. Nel 1188 Guglielmo II di Sicilia inviò una flotta in Siria guidata dall’ammiraglio Margarit e tale espediente impedì al Saladino di compiere la conquista di Tripoli. Navi scandinave, a loro volta, partirono per la Palestina e parteciparono alle operazioni militari del re del Portogallo contro gli infedeli.

I re di Francia e di Inghilterra si accordarono per una spedizione fissata per il 1189; ma Enrico II venne a morte e il figlio Riccardo Cuor di Leone rinviò il progetto al 1190.

Il Barbarossa partì da Ratisbona l’11 maggio 1189 con un contingente di parecchie migliaia di armati. Per prima cosa chiese che le sue truppe marciassero unite per non incorrere nell’errore del suo predecessore Corrado III , le cui forze si erano frammentate in più gruppi. Per seconda cosa si rifiutò di compiere il viaggio per mare. Una profezia, infatti, lo voleva morto in un corso d’acqua (come vedremo la predizione, se vi fu, colse nel segno) e, quindi, preferì scendere per la pianura balcanica seguendo un percorso più lungo e accidentato. Giunto nell’Impero bizantino, l’imperatore Isacco II l’Angelo, segretamente accordatosi con il Saladino, lo aiutò solo con un minimo di vettovaglie e di uomini.

Federico continuò, nonostante tutto, la marcia con coraggio e determinazione non venutigli meno neppure in età ormai veneranda. Nel marzo 1190, egli entrò in Asia e attraverso l’Anatolia giunse nei pressi di Iconio: era il maggio 1190. Qui divenne necessario approvvigionare l’esercito di viveri, cavalcature nuove, vestiario. Assalito da ogni parte, l’esercito dei cavalieri tedeschi cercò ed ottenne uno scontro aperto con i musulmani. Migliaia di Selgiuchidi caddero in una spaventosa carneficina. I crociati ebbero poche perdite, ma erano stremati e avevano bisogno di cibo. Per la Pentecoste, l’arcivescovo di Würzburg celebrò la messa, quindi fu consumato il pranzo – invero poco lauto – costituito di pelli di cavallo bollite!

Giunto fra gli stenti a Iconio, una grande e popolosa città, nelle prime ore del mattino del 18 maggio l’imperatore dette battaglia, nonostante i suoi cavalieri tedeschi fossero nettamente inferiori di numero rispetto alle forze dei Selgiuchidi. I feriti cadevano a terra, pronunciavano un pater noster e attendevano la morte. L’arcivescovo di Würzburg, per rianimare i più stanchi, disse di aver veduto san Giorgio aggirarsi fra i combattenti.

Alla testa dei suoi prodi Federico compì prodigi di valore al pari di un giovinetto. «Perché esitare», egli avrebbe detto, «perché tremare? Cristo vince, Cristo è re, Cristo è imperatore! La morte è il nostro premio. A voi, campioni, conquistatevi con il sangue il regno dei cieli.» La carica imperiale ebbe successo e i Tedeschi irruppero nella città mentre i musulmani fuggirono da ogni parte. La vittoria di Iconio fu uno dei fatti d’arme più significativi di tutta la storia medievale tedesca!

Il 26 maggio, Federico I , riposato e disteso, uscì dalla città alla volta della terra promessa. Nei giorni seguenti l’avanzata proseguì. Una notte, durante la sosta dei milites ebbe luogo una scossa di terremoto, segno infausto, ma Federico la mattina successiva andò avanti ugualmente. Ai confini della Cilicia, verso Seleucia, egli dovette valicare ancora una catena di monti sino a che scese in una stretta vallata, ove scorreva l’impetuoso fiume Salef. La strada era molto ripida e Federico scelse una scorciatoia tanto scoscesa che, insieme con il suo cavallo precipitò in acqua. Con poche vigorose bracciate l’imperatore guadagnò l’altra riva e uscì salvo. Il sole di giugno era torrido e l’anziano sovrano parve rinfrancato dall’acqua, quindi consumò un pasto frugale.

A questo punto il baldanzoso, settantenne Barbarossa dichiarò di sentirsi talmente in forma che volle gettarsi un’altra volta in acqua. Invano i compagni l’ammonirono. Sazio ed accaldato questi si tuffò per un secondo bagno nei flutti gelidi e fu colto da un collasso, seguito da una paralisi cardiaca. Così il monarca morì nel pieno della vittoria (10 giugno 1190) e a stento poté essere recuperato il suo cadavere che fu poi portato in raccoglimento a Seleucia, ove l’esercito doveva radunarsi. Il cronista annotò: «qui la nostra penna si rifiuta di scrivere e la parola ci viene meno». Il giovane Federico di Svevia accompagnò la salma paterna sino a San Giovanni d’Acri, ove egli stesso morì.

Nel luglio del 1190 Francesi e Inglesi si raccolsero in Borgogna per raggiungere Lione ove l’esercito si divise: Filippo II s’imbarcò a Genova, il re d’Inghilterra a Marsiglia. Tutti si ritrovarono a Messina, dove era pervenuta una flotta inglese nel settembre del 1190.

Nella primavera del 1191 i milites partirono per San Giovanni d’Acri. Riccardo Cuor di Leone andò a Cipro che conquistò togliendola all’Impero bizantino. San Giovanni d’Acri, caduta nel 1187 in mano turca, fu assediata dal re di Gerusalemme, Guido di Lusignano, e si arrese il 12 luglio 1191. Tuttavia, si trattò di un trionfo momentaneo, in quanto in quell’assedio i crociati consumarono le loro forze migliori.

La discordia tra Filippo II e Riccardo Cuor di Leone rese difficile continuare la campagna armata fino a Gerusalemme. Re Filippo, infine, rimpatriò il 31 luglio 1191, lasciando Riccardo a dirigere l’impresa, ma il sovrano inglese procedette senza idee ben chiare e, invece che Gerusalemme, assediò Ascalona, ma con tale lentezza che il Saladino, tempestivamente avvertito, arrivò in loco e con i suoi mezzi distrusse la città prima che fosse raggiunta e investita dagli Inglesi. Solo allora Riccardo ritenne opportuno assediare Gerusalemme senza tener conto del fatto che il Saladino l’aveva già fortificata e saldamente presidiata. L’unica cosa che restava da fare, in quel frangente, era imbastire una trattativa. Riccardo venne a patti con il Saladino, che promise libero accesso ai cristiani in Gerusalemme, ma impose la distruzione delle fortificazioni ancora restanti in Ascalona. E questo fu l’unico commendevole atto politico-militare compiuto da Riccardo in Terra Santa. Nell’ottobre 1192, poi, egli ripartì per l’Inghilterra ma dovette subire un lungo periodo di prigionia in Austria e Germania e prima di rientrare nella sua isola venne costretto a pagare un opulento riscatto. Alla terza crociata fu connesso l’invio di una flotta siciliana da parte di Enrico VI,che voleva compiere una spedizione che completasse le conquiste dovute a suo padre Barbarossa, ma la morte del giovane imperatore annullò questo generoso progetto.

Il fallimento della seconda e soprattutto quello della terza crociata, organizzata con dispendio di mezzi e di uomini e con la partecipazione dei più prestigiosi esponenti delle monarchie occidentali, cominciò a porre ai vertici della società e pure tra le masse, molte e gravi questioni sulla possibilità e, sull’opportunità di organizzare nuove spedizioni.

I sovrani – lo si diceva ora – organizzarono la guerra santa, in quanto si era radicato il concetto secondo il quale le singole potenze non sarebbero state in grado di mostrare la loro forza e il loro prestigio a livello internazionale, se non attuando comuni spedizioni in transmarinis partibus. La crociata, in altri termini, era diventata una sorta di credenziale per ottenere aiuti e compensi in territori esterni ai propri regni. Per questo i re e i loro parenti prossimi partirono per l’Asia e per Gerusalemme. Inoltre, essi vollero accendersi un credito nei riguardi dei pontefici e della Chiesa, servendo in modo apparentemente disinteressato la causa di Dio. Tuttavia, gli eventi dell’ultimo periodo rimisero in discussione ogni cosa.

Urbano II nel 1095-1096 aveva gridato che Dio voleva la pugna: orbene, si sarebbe potuta dire ancora la stessa cosa dopo la caduta di Gerusalemme e soprattutto dopo la morte del “generoso” Federico Barbarossa, il quale, avanti negli anni, non aveva esitato a sfidare la sorte guidando con grande valore un corpo di spedizione in terre lontane, impervie e sotto un clima che si sarebbe rivelato esiziale alla sua integrità fisica? Se Dio era con i crociati, perché permetteva la sconfitta umiliante dei sovrani e dei fedeli che avevano lasciato patria, famiglia, case per correre in Palestina?

A porsi tali dolorosi interrogativi già dopo la seconda crociata era stato l’entusiasta Bernardo di Chiaravalle, il quale li aveva risolti affermando che Dio intendeva mettere alla prova i più fedeli e per ciò puniva i pellegrini in sconto dei tanti e tanto gravi peccati commessi dall’umanità! Se queste riflessioni, tuttavia, bastarono al santo, non sempre membri dell’alto clero, parroci e monaci, oppure i pellegrini laici e i fedeli furono altrettanto convinti e contriti e quindi cominciarono a levarsi le loro voci contro il transitum. Ciò divenne ancora più evidente dopo la spedizione del 1202-1204.



I modesti risultati della terza crociata spiegano peraltro perché Innocenzo III (1198-1216), appena eletto pontefice, riprendesse subito il progetto di un intervento in Oriente, organizzando un’adeguata propaganda ad hoc, nonché la raccolta delle decime. Anche l’imperatore di Bisanzio promise questa volta di appoggiare le forze cristiane nelle terre orientali. Gli eventi politici non furono, però, tali da indurre i monarchi all’impresa.

Dobbiamo dire che la quarta crociata ebbe un antefatto: il 23 febbraio 1200 pronunciarono il giuramento Baldovino, conte di Fiandra, e i fratelli Eustachio ed Enrico. Nel corso del 1200 si tennero, inoltre, convegni a Soissons e a Compiègne e fu posto a capo della spedizione il conte di Champagne. Si scelse come tragitto la via del mare e il nemico sarebbe stato colpito dall’Egitto.

Nel febbraio del 1201 si concluse un accordo fra Venezia e i rappresentanti dei crociati. Il governo della repubblica avrebbe tenuto pronte per il 24 giugno 1202 le navi adibite al trasporto di 4 mila e cinquecento cavalieri, 9 mila scudieri e 20 mila fanti. Il servizio avrebbe avuto la durata di un anno e i crociati avrebbero versato per il trasporto 85 mila marche d’argento in 4 rate, ovvero 4 marche per cavaliere e 2 per ogni fante. L’impegno dei Veneziani consisteva nel prender parte alla crociata e nell’assistere la flotta e l’esercito.

Morì frattanto Teobaldo di Champagne, capo della spedizione, e la scelta del nuovo condottiero cadde sul marchese del Monferrato, Bonifacio, nobile tenuto in considerazione sia in Francia, sia in Germania. I crociati si riunirono in Venezia nel luglio-agosto 1202, ma erano pochi rispetto alle speranze del papa. vi furono, quindi, difficoltà per raccogliere la somma sufficiente a garantire la partenza e, dopo molti sforzi, si misero insieme appena 50 mila marche d’argento. I Veneziani si rifiutarono allora di dar luogo alla partenza secondo i precedenti patti.

I crucesignati erano riuniti a San Nicola del Lido, in condizione di grave imbarazzo e quasi di ammutinamento. Essendo allora impossibile trovare un diverso mezzo di trasporto – non volendo essi rinunciare all’impresa – si ordì un colossale intrigo politico-diplomatico realizzatosi quasi misteriosamente. Tanto per cominciare, si accettò una proposta apparentemente conciliante dei padroni di casa, i quali consentirono che si dilazionasse il pagamento dell’intera somma pattuita al momento in cui si fossero realizzate le conquiste progettate in Oriente. In anticipo, tuttavia, i crociati, durante il viaggio per Costantinopoli, dovevano effettuare un’imprevista tappa a Zara, dove i Veneziani avrebbero restaurato la scossa autorità della repubblica di San Marco, servendosi dell’aiuto armato dei peregrini. Venezia, così, pretese l’intervento dei milites Christi in Dalmazia, prima di dirigersi a Costantinopoli. Dicevamo che la proposta fu in apparenza buona, ma in realtà essa stravolgeva il concetto stesso di crociata. Infatti, se non era facile far comprendere che la via di Gerusalemme passava per Costantinopoli e che ci si dovesse recare in Asia Minore per liberare la Palestina – non per nulla il progetto iniziale prevedeva un differente tipo di attacco dall’Egitto – ancor più arduo era far accettare la digressione per Zara, al di fuori delle rotte crociate.

La decisione, insomma, sollevò perplessità e proteste, pur se tutti erano lieti di andarsene dalla città lagunare. La partenza ebbe luogo alla fine di ottobre. Le navi si concentrarono a Pola e di qui proseguirono per Zara. La flotta fu diretta dallo stesso doge Enrico Dandolo. Allorché i crociati compresero che si dovevano usare le armi contro la città ribellatasi ai Veneziani, le proteste si intensificarono. Simone di Monfort cercò di impedire l’azione violenta contro altri cristiani. L’abate Guido di Vaux de Cernay rese nota una lettera di papa Innocenzo che, sotto pena di scomunica, proibiva ai crociati di combattere contro i fratelli di Zara. Alcuni, per non venir meno al voto, se ne andarono, ma la maggior parte restò e Zara fu presa e saccheggiata il 15 novembre 1202.

Anche Innocenzo, nonostante le proteste di facciata, a conquista ultimata convenne con Bonifacio del Monferrato che era preferibile dissimulare i risentimenti in modo che la spedizione si compisse, sia pure dopo l’improvvisa digressione. I capi crociati compresero, allora, che il pontefice avrebbe accettato la politica dei fatti compiuti. Nel gennaio 1203 giunsero a Zara gli ambasciatori di Filippo di Svevia con le proposte del cognato Alessio IV l’Angelo: i crociati dovevano aiutarlo a rimettere sul trono il padre Isacco II ed egli, in compenso, li avrebbe pagati con duecentomila marchi d’argento e avrebbe partecipato alla successiva crociata con diecimila uomini e cinquecento cavalieri stanziati in permanenza in Palestina. L’offerta di Alessio fu accettata. La flotta lasciò Zara il 20 aprile per Corfù, dove attese il principe. Qui il 20 maggio fu firmato l’accordo con la decisione di andare a Costantinopoli, ove i crociati giunsero il 24 giugno ed ebbero inizio le operazioni militari. Dopo alterne vicende venne riconosciuto imperatore Isacco II e i milites entrarono in città al seguito di Alessio l’Angelo, che fu dal padre associato all’impero.

Si iniziò, allora, un periodo di difficili rapporti tra Greci e Latini, i primi che non volevano pagare il tributo pattuito, i secondi che pretendevano il rispetto dell’accordo e volevano partire per la Palestina. Nacque, così, il desiderio di resistere ad alleati ambigui e mancatori di parola. Nel marzo 1204 si ebbe però un’intesa tra il marchese del Monferrato e i conti di Fiandra e di Blois, i quali decisero di impadronirsi dell’Impero bizantino a loro vantaggio. La divisione era la seguente: tre quarti sarebbero andati ai Veneziani, un quarto ai crociati. Una commissione avrebbe scelto l’imperatore cui sarebbe toccata la quarta parte dell’Impero, il resto doveva essere diviso fra Veneziani e crociati.

Questi ultimi assalirono Costantinopoli l’8 aprile e poi il 12 con esito felice. Durante l’infuriare della battaglia scoppiò un incendio che distrusse interi quartieri della metropoli. Massacri vennero compiuti dai vincitori che si dettero a un vandalico saccheggio. Il bottino fu tutto raccolto in una chiesa e fece seguito una distribuzione programmata. I dodici elettori deputati alla designazione dell’imperatore si divisero in tre partiti: il veneziano, il francese e il monferrino. Il 9 maggio 1204 fu eletto imperatore Baldovino di Fiandra, incoronato la settimana successiva a Santa Sofia, ai Veneziani si concesse il diritto di eleggere il patriarca costantinopolitano, al marchese del Monferrato si assegnò il regno di Tessalonica. La quarta crociata si chiuse così con un esito diverso da quello voluto da Innocenzo III . Invece di battere l’islamismo siriano ed egiziano, i cristiani trionfarono sui Bizantini, ma la vittoria fu effimera e aggravò il conflitto fra confessione cattolica e ortodossa, producendo in prospettiva l’affermazione dell’islamismo turco.

Gli insuccessi del 1147-1148, poi del 1187-1192, come è chiaro, avevano disposto gli animi a consentir sempre meno con il metodo della guerra, indiscriminatamente usato per la conquista dei luoghi santi. Ancor più sconcertata, tuttavia, restò la cristianità allorché l’esercito crociato, partito una volta ancora per recuperare Gerusalemme, si impegnò a fondo per assediare e saccheggiare un centro cattolico come Zara, quindi si batté per conquistare Costantinopoli e fondare l’Impero latino d’Oriente (1204-1261).

Il nuovo assetto territoriale, poi, non si presentò come una buona trovata. Si era smembrata, infatti, l’antica e ancor temibile concentrazione bizantina posta come antemurale contro i Turchi e i Tartari, mentre la Grecia, i Balcani e le isole dell’Egeo vennero ridotti a un polverizzato insieme di staterelli gravitanti su Venezia e incapaci di contribuire in qualche modo alla conquista di Gerusalemme e dei baluardi islamici, precedentemente guadagnati al cristianesimo. Al contrario, l’impoverimento del vecchio Impero rafforzò i Turchi e preparò la loro futura escalation, volta a riprendere i luoghi santi e a porre in pericolo l’intera cristianità.

Tutto questo compromise ancor più le conquiste basate sulla guerra e rese più precaria la situazione dei cristiani d’oltremare e i loro diritti sulle terre d’Oriente. Inoltre, il perpetuarsi e l’insistenza nel metodo della guerra di conquista confuse sempre più la crociata con i conflitti tradizionali, servì a rafforzare vecchi equilibri economici, forse a crearne dei nuovi, ma giovò assai poco alla sorte di Gerusalemme e di altre celebri località legate alla vicenda neotestamentaria, che si sarebbero volute sottrarre alla morsa saracena.



La crociata dei Veneziani aveva assunto uno sviluppo del tutto nuovo per la guerra santa, ma Innocenzo III , non intendendo darsi per vinto, ritenne opportuno considerare ancora i Latini entrati a Costantinopoli come virtuali crociati pronti a partire per la Siria. Però nel 1207 abbandonò la vana attesa e chiese un nuovo passagium. In quello stesso torno di tempo, l’ideale per le crociate sembrò per un attimo rinverdirsi, quando ebbe luogo la cosiddetta spedizione dei pastori. Contadini francesi e germanici si raccolsero allora attorno a Stefano, un pastore di Vendôme, e a Nicola, un pastore di Colonia, i quali proclamarono entrambi di essere stati designati da Dio per battersi contro gli infedeli. Gruppi di giovani lavoratori della terra si avviarono allora verso Marsiglia e verso Brindisi alla volta della terra santa. La maggior parte, priva di danaro e di viveri, dovette però presto rinunciare; quelli che giunsero sulla costa africana, finirono venduti come schiavi.

Nel 1215 d’altronde Innocenzo III proclamò ancora la crociata, il 25 luglio Federico II pronunciò il solenne voto ad Aquisgrana, alla presenza dei legati pontifici. La partenza fu decisa il primo giugno 1217, ma un anno prima Innocenzo III morì. Onorio III (1216-1227) riprese la politica del predecessore, sollecitò Federico II e ottenne l’adesione del re d’Ungheria e dei principi tedeschi, fiamminghi e scandinavi. I vari contingenti cominciarono a concentrarsi in San Giovanni d’Acri nel settembre 1217. Vi erano i re d’Ungheria, di Cipro e di Gerusalemme con tremila cavalieri e circa diecimila fanti, ma mancavano un capo e un vero programma. Privi di piani precisi, i militi si spinsero dal mare verso Genareth e la vetta del Tabor, ma senza risultati. La stanchezza e le difficoltà indussero molti crociati a partire e il re d’Ungheria abbandonò la terra santa. Leopoldo d’Austria e Giovanni di Brienne con i superstiti decisero di attaccare l’Egitto. Nel maggio 1218 i crociati sbarcarono nel delta del Nilo, davanti a Damietta. La città resistette a oltranza e solo dopo un anno venne presa e saccheggiata nel novembre del 1219. Vi fu allora chi voleva subito proseguire verso il Cairo, chi, come Giovanni di Brienne, preferiva attendere l’arrivo annunciato di Federico II . Scelta quest’ultima ipotesi, il 1220 trascorse a Damietta nell’inattività. Nel maggio del 1221 giunsero 500 cavalieri tedeschi al comando di Ludovico di Baviera e del gran Maestro dell’Ordine Teutonico, Ermanno von Salza. Ebbe allora inizio la spedizione verso il Cairo con ben 600 cavalli e alcune decine di migliaia di fanti. Il 24 luglio 1221 i crociati giunsero ad Al Mansurah, importante nodo di transito verso la capitale. Il sultano egiziano, intimorito, chiese la pace e offrì in cambio Gerusalemme. Tuttavia, il legato pontificio si rifiutò di trattare preferendo giungere a una vittoria completa. Si ingaggiò, quindi, una battaglia frontale fra i due eserciti ma i cristiani ebbero la peggio. A quel punto furono gli occidentali a chiedere la pace e la ebbero contro l’impegno di abbandonare l’Egitto. Era l’agosto 1221.

Dopo il disastroso esito della spedizione Onorio chiese ancora a Federico, che continuamente rinviava, di partire rispettando il voto pronunciato in precedenza: l’imperatore prese vaghi impegni e, nel frattempo, inviò una flotta a San Giovanni d’Acri nell’attesa di prendere personalmente le armi, cosa che doveva avvenire nel 1225. La flotta imbarcò la consorte di Federico, Iolanda di Brienne, mentre la partenza del sovrano fu spostata ancora al 1227.

A quel punto le pressanti richieste del nuovo papa Gregorio IX (1227- 1241) fecero sì che Federico partisse da Brindisi per la Terra Santa l’8 settembre 1227, ma la flotta era appena giunta a Otranto, quando riprese terra per un’epidemia scoppiata a bordo. Come inadempiente al giuramento, l’imperatore fu scomunicato dal papa; solo più tardi Federico partì veramente, il 18 giugno 1228, a capo di una flotta di 500 navi. Quindi, fermatosi a Cipro, il 21 luglio, egli sottopose l’isola alla sua sovranità e nel settembre raggiunse San Giovanni d’Acri. Pare, in effetti, che, quando egli era ancora a Palermo, avesse preso accordi con il sultano d’Egitto per avere Gerusalemme in cambio di un’alleanza contro il sultanato di Damasco. In Egitto egli riallacciò invece le trattative con il sultano Al Khamil con cui concluse un accordo vantaggioso, compreso il possesso di Gerusalemme, Betlemme, Nazareth e delle vie d’accesso al mare. Ai musulmani restò, invece, il libero ingresso alla moschea di Omar nella città santa. Gli occidentali si impegnarono, quindi, a non compiere attacchi sul Nilo. Ad accordo siglato, l’11 febbraio 1229 l’imperatore entrò a Gerusalemme e prese la corona regale nella chiesa del Santo Sepolcro il 17-18 marzo 1229.

La Chiesa protestò tuttavia per il trattato di pace ottenuto mediante un accordo ritenuto disonorevole con gli infedeli e lanciò l’interdetto contro Gerusalemme offesa dallo scomunicato Federico II . Tuttavia, dopo la pace di San Germano (1231), pure Gregorio IX ratificò il trattato di Giaffa e Federico inviò esponenti occidentali a Gerusalemme sotto la guida di Riccardo Filangieri onde far rispettare da cristiani e musulmani la tregua decennale conclusa con Al-Khamil. Nel 1239 Teobaldo IV di Champagne, Ugo di Borgogna e altri riunirono i loro eserciti a Lione per una nuova spedizione. Imbarcatisi ad Aigues Mortes, sbarcarono a San Giovanni d’Acri con poche migliaia di uomini e rimasero dubbiosi se attaccare Damasco o il Cairo, data la situazione di tensione fra i due paesi. Nulla però fecero e così subirono una sonora sconfitta a Gaza e Gerusalemme venne occupata da un contingente arabo venuto da Damasco. Praticamente la crociata poté considerarsi drammaticamente conclusa.

A nulla servì dunque il tentativo di alleanza fra i Latini e gli Arabi di Damasco e gli sforzi di Federico II , frutto di sagacia e di non comune fantasia politica, furono destinati a soccombere di fronte all’impeto orientale e alla miopia occidentale. A ciò dobbiamo aggiungere che la Chiesa guardò con sfiducia e con ostilità alla politica federiciana troppo “moderna” ed estranea agli schemi allora consueti, per essere compresa e accettata da chi non voleva abbattere i tradizionali steccati che dividevano la cristianità dal mondo arabo ed ebraico e da quanti negavano qualsiasi principio di coesistenza. Non a caso ricorderemo che una delle poche zone ove la riconquista della cristianità transmarina ebbe minore eco fu la Sicilia, denominata anche terra senza crociati, proprio perché le vicende storiche dell’isola mediterranea avevano posto a contatto religioni e civiltà diverse che in altre terre si erano solo combattute e distrutte. I re normanni, infatti, e poi gli svevi, furono abituati a convivere con gli arabi e pure con gli ebrei e a ritener possibile – come mostrò Federico II – che si potessero salvare allo stesso tempo sia le motivazioni islamiche sia quelle dei cristiani d’oltremare, senza affidare la loro difesa alla spada e ai combattimenti. Ma la Sicilia non era tutto l’Occidente e così l’impegno svevo fu vanificato e con esso fu compromesso l’avvenire della Terra Santa.



Innocenzo IV nel Concilio di Lione del 1245 proclamò la nuova crociata, ma l’Occidente rimase indifferente. A commuoversi fu il pio re di Francia, Luigi IX , un esponente caro ai sostenitori della ecclesia spiritualis, un sovrano che, in uno slancio di fede, si era già impegnato a prendere la croce. Nel 1245 egli rinnovò il voto e, partito da Parigi il 12 giugno 1248, si imbarcò a Marsiglia. Nel settembre fu a Limassol, a Cipro, donde voleva far partire una spedizione contro l’Egitto. Nei primi mesi del 1249 giunsero in Cipro con un esercito il duca di Borbone e il principe di Acaia. Nel giugno i crociati sbarcarono a Damietta, gli Egiziani fuggirono e la città fu occupata. Quindi Luigi IX decise di marciare sul Cairo. Nel dicembre egli giunse ad Al Mansurah e qui le operazioni si bloccarono per oltre un anno. Nel 1250, nel corso di un attacco frontale, i cristiani ebbero la peggio e re Luigi fu catturato dagli infedeli. Lunghe trattative seguirono per la sua liberazione, che avvenne quando l’esercito del re francese venne condotto a San Giovanni d’A- cri nel maggio 1250. Passarono tuttavia quattro anni, durante i quali il sovrano continuò a chiedere aiuti all’Occidente che fece finta di non udire. La morte della regina madre, Bianca di Castiglia, convinse, quindi, re Luigi a rientrare in Francia nel 1254. Il primo poco felice tentativo operato dal santo re francese mostrò l’intendimento di quel monarca di sbloccare una situazione di stallo, giungendo al cuore della Palestina, dalla parte dell’Egitto. Ciò, tutto sommato, conferì qualche valore alla tattica messa precedentemente in opera dai Veneziani, allorché agli inizi del Duecento avevano proposto di arrivare a Gerusalemme attraverso Costantinopoli e l’Asia Minore. In conclusione, però, ci si convinse che, nonostante gli sforzi e il vario impegno occidentale, i musulmani definitivamente ripresisi dopo il comprensibile sbandamento della fine dell’XI e degli inizi del XII secolo, erano ormai perfettamente in grado di padroneggiare la situazione e di mantenere e riaffermare il possesso di terre ove detenevano tanti interessi.

La cattura di Luigi IX , un re amato per la sua religiosità e il suo impulso generoso, produsse, altresì, una quasi generalizzata ribellione, evidente nelle fonti cronistiche coeve molto più partecipi al doloroso evento di quanto, per esempio, non fosse avvenuto per la morte di Federico Barbarossa, verificatasi in Cilicia. I cronisti, infatti – per tutti ricordiamo Salimbene de Adam – si chiedevano in qual modo Dio potesse permettere l’umiliazione di un re cristiano e la vittoria di un miscredente come il Saladino e se in ciò, contro le ricordate riflessioni di san Bernardo di Chiaravalle, non dovesse scorgersi il segno di un’avversione di Dio per i metodi della violenza. Quanto avvenuto quindici anni dopo, nel 1270, confermò ancor più l’inutilità e i deleteri effetti della crociata.



Dopo la partenza di Luigi IX , i Latini siriani rimasero con poche forze. Il sultano egiziano Baibars, nel 1265, riprese a occupare le città crociate di Cesarea, Arsuf, Safad, Giaffa e Antiochia. In mani cristiane restarono Tripoli di Siria, San Giovanni d’Acri e Sidone. Papa Clemente IV (1265-1268) risvegliò l’entusiasmo religioso e Luigi IX prese di nuovo la croce il 24 marzo 1267 in mezzo alla freddezza degli altri sovrani occidentali, a cominciare dal fratello Carlo i d’Angiò, re di Sicilia. Questa volta la spedizione partì da Aigues Mortes, nel luglio 1270, con direzione Tunisi. Lo sbarco ebbe luogo a Cartagine e Luigi sperò che il locale sovrano si convertisse e procurasse alleati contro l’Egitto.

Presto ogni speranza fu vanificata e scoppiò la peste nel campo cristiano. Il santo re Luigi rimase contagiato e morì il 25 agosto 1270 in vista di Tunisi. Carlo d’Angiò, solo allora sopraggiunto, trattò con il sultano che gli garantì un tributo come re di Sicilia. La crociata fu rinviata di tre anni ma nessuno si preoccupò più di darle esecuzione. Gregorio x rinnovò l’appello per la partenza durante il Concilio di Lione del 1274. Presero la croce Rodolfo d’Asburgo, Carlo d’Angiò, Filippo III l’Ardito, re di Francia, e Giacomo i d’Aragona, ma di partenza nessuno parlò più. Privi di aiuti, l’uno dopo l’altro caddero gli ultimi avamposti latini di Siria e, nel 1291, anche San Giovanni d’Acri. Se la cattura di re Luigi scosse i cristiani soprattutto di Francia, nell’Occidente, la morte del sovrano, presto santificato, rese ancor più evidente la crisi del metodo della crociata. Quindi sempre maggiormente si accreditò l’opportunità di evitare simili guerre.

In particolare, portavoce del generale disagio si fecero Domenicani e Francescani, affermati e potenti nella società continentale della seconda metà del Duecento. Questi ultimi, poi, portarono ad esempio la Regola del fondatore del loro Ordine in cui era espressamente sottolineato che la conversione alla religione di Cristo non doveva essere effettuata con la spada ma con la parola, ovvero con l’opera di predicazione e di evangelizzazione. In quelle condizioni l’entusiasmo degli ultimi anni dell’XI e dei primi del XII secolo, in altri termini del periodo della prima e della seconda crociata, si trasformò in una condanna sempre più decisa e recisa di imprese militari spesso votate a totale insuccesso.

Proprio negli anni in cui Luigi IX si batté nell’inutile tentativo di dar nuova credibilità allo spirito della crociata, giunsero a compimento in Egitto tentativi rivolti a espellere la presenza cristiana dalla terra santa. I Mamelucchi egiziani, la casta dei guerrieri che deteneva il potere al Cairo, messi da parte gli ultimi discendenti del nobile e più equanime Saladino, nominarono nuovi sultani tesi a conquistare con metodo e rigore implacabile i territori ancora in mano cristiana, l’uno dopo l’altro completamente “bonificati” dall’influenza occidentale, e ciò indicò la determinazione musulmana di non dividere i territori d’Oriente con i cristiani. Era quello, senza dubbio, un indizio a cui si sarebbe dovuto dar risposta immediata, ma gli occidentali mostrarono indifferenza e ciò evidenziò il progressivo tramonto dell’idea del Bellum Sacrum.



Senza dubbio gli ideali di irenismo comparsi nella società del xiii secolo contribuirono a vanificare le guerre per la conquista dei luoghi santi destinata ad avere pertanto durata effimera. La contea di Edessa restò infatti in vita meno di cinquant’anni, il regno di Gerusalemme non giunse a un secolo. Antiochia cadde anch’essa in mano turca e vani risultarono gli appelli rivolti dai pontefici all’Europa cristiana per tre secoli; ma poiché le crociate furono più di un semplice movimento di conquista territoriale (anche se tale miraggio fu presente all’immaginario collettivo dei milites Christi) un giudizio del tutto negativo, isolato da considerazioni più ampie, risulterebbe sbrigativo e riduttivo.

Tuttavia, senza insistere ancora nel ricordare che i dubbi sull’utilità del passagium in transmarinis partibus si fecero sempre più forti, aggiungeremo che essi furono rinsaldati dall’affermazione della crociata come mezzo di sviluppo e di progresso economico, quindi di guerra di conquista. Specialmente in campo finanziario la prosperità e la potenza di Genova, di Venezia e di Pisa ebbero infatti notevole incremento e le tre città marinare, sin dal 1100 ottennero dai capi crociati ampi privilegi che garantirono loro una sorta di predominio commerciale nel Levante e ciò creò una progressiva disaffezione nei crociati.

La quarta crociata, poi, che si era rivelata un fallimento sotto l’aspetto della riconquista della Terra Santa dette ai Veneziani un grandioso impero coloniale, in parte rimasto appannaggio della repubblica, pur dopo il ritorno sul trono costantinopolitano di Michele VIII Paleologo. Genova inviò i suoi mercanti nel Mar Nero, fondò basi commerciali sulle sue coste, insediandosi a Costantinopoli dopo il trattato di Ninfeo (1261) e la fine dell’Impero latino d’Oriente.

Dal Levante giunsero nella penisola italiana e di qui in tutto il continente prodotti e materie prime orientali. I più animosi mercanti italiani si insinuarono nell’interno del continente asiatico e scoprirono nuovi mercati. Marco Polo, sotto questo aspetto, proseguì in Cina l’azione svolta dai coloni cristiani in Siria e in Palestina. Tutto questo però inficiò sensibilmente l’idea di liberazione della Palestina, pur se conferì un ampliamento e un globale progresso di tutta la società occidentale accresciutasi e ammodernatasi a contatto di nuovi ambienti e abitudini. In realtà, le crociate dettero agli Stati occidentali una nuova supremazia nel Mediterraneo, fino a quando i Turchi, nel XV -xvi secolo, non conquistarono un nuovo predominio nel Mediterraneo, ancora grande centro economico.

Le città mediterranee, Venezia, Genova, Marsiglia e Barcellona ampliarono i loro traffici con l’Oriente e accrebbero la loro potenza e la loro ricchezza. Sotto questo aspetto la quarta crociata, forse la meno importante dal punto di vista della conquista dei luoghi santi, riportò il risultato più lusinghiero e pose in evidenza la caratteristica economica ed espansionistica del movimento crociato, e, tuttavia, segnò il declino del passagium, inteso alla maniera dei primi peregrini.

Indubbio fu, però, e non lo negheremo, il progresso generatosi in seguito a tali spedizioni, un progresso nato, come dicevamo cominciando, dal complessivo sviluppo della società cristiana del secolo XI e ispiratore di un’evoluzione di tutto il mondo occidentale. Inoltre, se la civiltà e l’economia dell’Occidente si giovarono della crociata, è pur certo che il diretto contatto con l’Oriente rese più efficace e radicata nel nostro continente l’impronta della civiltà musulmana, un’impronta di cui avremo un’idea precisa pensando al posto di tutto rilievo occupato dal Saladino nella letteratura italiana, allorché Dante Alighieri lo pose nella Divina Commedia tra gli spiriti magni; una stessa impronta, poi, nella letteratura tedesca e francese ispirò autori come Lessing in Nathan il Saggio, e Voltaire e Boulainvilliers che della figura del Saladino e di quella di Maometto fecero uno degli elementi più significativi per la rivalutazione, nel xviii secolo, della civiltà orientale rispetto a quella rozza degli occidentali; una rivalutazione che ancora nel XX secolo ha consentito allo storico belga Henri Pirenne di porre sullo stesso piano Maometto e Carlo Magno e, addirittura, di anteporre il musulmano al grande fondatore del Sacro romano Impero .

Tutto questo ebbe, però, direttamente poco a che fare con il programma di liberazione dei luoghi santi, inteso come mezzo di purificazione dai peccati e come occasione utilizzata per portare aiuto alla Chiesa minacciata dai Saraceni; e fu la politica a far naufragare un disegno saldo dal punto di vista religioso.

Sostenevamo proprio ora che il colpo di grazia all’idea di passagium fu dato dalla crociata del 1202-1204, allorché alla realizzazione del progetto si sovrapposero motivi di conquista territoriale avulsi dalla causa di Gerusalemme (o da quella di altri centri legati alla nascita e alla passione di Cristo, insomma alle origini di quella religione) come la conquista di Zara e di Costantinopoli, il cui bottino non bastò a saziare l’ingordigia dei crociati, i quali procedettero addirittura alla fondazione dell’Impero latino d’Oriente. Tutto questo – è chiaro – non rientrava nel programma dell’auxilium terrae sanctae, ma era solo una costruzione politica da non confondersi con il destino della cristianità palestinese. Anzi, in conseguenza di ciò, maturò la convinzione che i programmi di crociata potessero scindersi da quelli della terra santa che li aveva originati per attagliarsi anche ad altri luoghi e a differenti finalità.

Nei primi anni del Duecento infatti, l’attenzione di papa Innocenzo III si concentrò sui Catari, eretici allora numerosi e potenti nel sud della Francia, in Provenza e in Linguadoca e segnatamente nella città di Albi, compresa nei possedimenti della contea di Tolosa: di qui i suoi abitanti e gli scismatici vennero denominati Albigesi.

Nel 1208, per l’appunto, questi ultimi uccisero presso il Rodano il legato papale Pietro di Castelnau. Ecclesiastici, cavalieri fanatici, avventurieri avidi di conquiste profittarono dell’appello innocenziano per organizzare subito una crociata contro gli Albigesi, nel cui corso, senza operare divisioni fra cattolici e Catari, subito compirono una vera e propria carneficina, il cui spessore si ricavò dalla relazione inviata al papa dai suoi legati per ricordare il massacro degli abitanti di Bèziers, del 1209. Pare, infatti, che al comandante dell’esercito crociato, Simone di Monfort, il quale chiese come distinguere nel corso della repressione gli eretici dagli altri cittadini, il legato papale Arnaldo Amalric, rispondesse: «Ammazzateli tutti. Dio riconoscerà i suoi!».

Pur considerando che la frase riportata poté anche essere inventata, appare evidente nel suo spirito e in quello di tutta l’impresa l’affermazione del fanatismo della lotta anticatara, fatta passare per crociata, e si impone il diritto rivendicato dal papato che, avvalendosi dell’intelligente opera dei canonisti, avocò a sé la capacità di definire il campo dell’ortodossia, quindi quello di punire gli eretici considerati nemici della fede. Tali furono, perciò, considerati dapprima i Saraceni, in seguito i Catari, poi gli avversari politici, specialmente i ghibellini; e su tutti si abbatterono le folgori delle censure e delle repressioni violente.

Pertanto la crociata nel corso del Duecento e del Trecento fu rivolta contro gli avversari, non importa se musulmani o cristiani, poi contro i nemici del papato. Fu bandita così una crociata contro Federico II , allorché l’imperatore si trovava in Terra Santa, dopo aver concluso il già ricordato accordo con Al-Khamil, ricusato da Gregorio IX , e tale situazione fomentò addirittura una rivolta dei baroni pugliesi.

Dopo la nuova scomunica lanciata contro lo Svevo nel Concilio di Lione del 1245, si rinnovarono le condanne e le azioni repressive volte a isolare quello che un tempo era stato chiamato Pfaffenkönig, o re dei preti. Morto Federico II , la Chiesa bandì la crociata contro Ezzelino da romano , alleato dell’imperatore, da lui sostenuto a vantaggio della fazione ghibellina. Bonifacio VIII , poi, nel 1297 pose sotto interdetto la famiglia Colonna, scomunicò i cardinali Giacomo e Pietro e promosse la crociata per la loro rovina: ma il predecessore Celestino V nel suo brevissimo, enigmatico pontificato parlò, fra l’altro invano di bandire una vera crociata contro gli infedeli nell’Oriente cristiano.

Le vicende surricordate e altre dello stesso tipo contribuirono pertanto a convincere i fedeli che la guerra santa avesse smarrito la sua iniziale carica spirituale per trasformarsi in un conflitto come un altro, portatore di lutti e di odi, di dissesti economici e finanziari e non orientato a consentire un maggiore sviluppo del cristianesimo. Inutile sembrò, pertanto, continuare a sacrificarsi nelle lunghe campagne militari, combattute in Palestina, in Siria, in Cilicia, in Egitto, in Tunisia, in Persia. Più ancora inutile si palesò, poi, la partenza per lunghi, faticosi viaggi spesso senza ritorno.

I sovrani e gli uomini di governo, poi, rifiutarono di sopportare gravosi impegni economici e di sfidare una sempre maggiore impopolarità presso i loro sudditi, dal momento che risultati politici di egual tipo, e forse più promettenti, poterono raggiungersi intavolando trattative diplomatiche con i musulmani. Questi argomenti generarono la crisi delle Campagne d’oltremare e ciò spiega come, alla fine del Duecento, poi nel Trecento e nel Quattrocento, accadde che si moltiplicassero i progetti per la liberazione della terra santa, senza che ad essi facesse seguito la convocazione degli eserciti e l’inizio di programmate operazioni militari.

La pubblica opinione dell’Occidente restò assai colpita dalla caduta di San Giovanni d’Acri e da molte parti si idearono nuove crociate. Tuttavia, resi saggi dai tristi ricordi del passato, intellettuali e uomini di Chiesa pensarono di colpire l’Islam nei suoi punti nevralgici, senza disperdere uomini ed energie in programmi diversivi. Il filosofo Raimondo Lullo, secondo il suo punto di vista di francescano, nell’Ars Magna volle proporre un’azione di propaganda cristiana, volta a far comprendere ai Saraceni la superiorità del cristianesimo e l’opportunità di convertirsi in massa, una volta che si fosse dato ascolto alle prediche svolte ad hoc. Il veneziano Marin Sanudo Torcelli con i Secreta fidelium crucis risolse la questione da politico e da economista pensando a un sistema di misure commerciali volte a indurre alla resa il sultano d’Egitto. L’avvocato di Coutances, consigliere di Filippo IV il Bello, Pierre Dubois, con il De recuperatione Terrae Sanctae espose il punto di vista della monarchia francese al pari di quanto fecero, sempre nel XIV secolo, Guglielmo di Nogaret e Antonio Morin, consigliere del sovrano boemo, i quali connessero la liberazione della terra santa con la creazione di un sistema di Stati nazionali federati in un progetto di pacificazione universale.

Tutti disegni politici interessanti e scintillanti d’ingegno furono quelli presentati, generalmente però, deboli dal punto di vista specificamente crociato. Essi cioè posero questioni importanti e soluzioni buone ma non risolsero il problema della liberazione di Gerusalemme, di San Giovanni d’Acri e di altri centri palestinesi, mentre all’orizzonte si prospettò il pericolo dell’invasione turca fin nell’Europa centrale.

Nel Trecento, d’altra parte, numerosi principi si prepararono a partire per l’Oriente, pur se pochi ne furono intimamente persuasi e promisero un’azione che mai svolsero. Parve propenso all’impegno Filippo VI di Valois, re di Francia, allorché scoppiò la guerra dei Cento Anni. Nel 1308, papa Clemente V pose ai cavalieri di Gerusalemme l’obiettivo di cacciare le navi musulmane nel Levante comminando – ma invano – la scomunica per gli occidentali che avessero intrattenuto rapporti commerciali con gli infedeli. Nel 1334, poco prima di morire, Giovanni XXII strinse una lega navale mediterranea all’uopo di sconfiggere la pirateria turca, nel 1344 Clemente VI la rinnovò con Venezia e Genova. Il 28 ottobre 1344 i collegati occuparono Smirne, ma per poco. Nel 1361, Pietro i di Lusignano, re di Cipro, sbarcò ad Alessandria riuscendo a conquistarla per pochi giorni con un’azione dimostrativa volonterosa, ma di scarso peso strategico e politico. L’anno seguente Pietro sbarcò a Satalia, ove rimase in attesa di aiuti occidentali, nel 1367 occupò Tripoli di Siria, Tortosa e Laodicea interrompendo temporaneamente i rapporti commerciali fra Siria ed Egitto. Anche Amedeo VI nel 1364 si impegnò a fare la crociata e nel giugno del 1366 partì da Genova tentando, con l’ausilio del sovrano d’Ungheria, di portare aiuto a Costantinopoli. Sbarcò, quindi, a Gallipoli recuperandone il castello, occupato negli anni precedenti dai Turchi. La spedizione tuttavia fallì anche perché l’imperatore bizantino finì prigioniero dei Bulgari.

Più grave apprensione generò, tuttavia, in Occidente il pericolo dell’invasione turca nei Balcani. Nel 1396 un esercito francese, al comando di Giovanni Senza Paura, figlio del duca di Borgogna, si recò in Ungheria in aiuto al sovrano Sigismondo. A Nicopoli, sul Danubio, i crociati vennero però massacrati e presi prigionieri dal crudele avversario. Nel 1399 il maresciallo Boucicaut, governatore di Genova, penetrò nei Dardanelli e si batté sulla costa del Mar di Marmara. Tornato nel 1405, al comando della flotta genovese sulle coste della Panfilia, sbarcò a Tripoli e a Beirut, ma senza definitivo successo. Del pari infelice fu il tentativo di sbarco dei Genovesi e del duca di Borbone a Capo d’Africa, in Tunisia. Nel 1443, una nuova crociata guidata dal cardinale legato, ebbe ragione dei Turchi a Sofia, ove fu battuto il crudele guerriero Murad. A Varna, tuttavia, i cristiani conobbero una nuova, grave sconfitta. Negli anni successivi gli Ungheresi con Giovanni Hunyadi e Giovanni da Capistrano combatterono con sorte alterna sul Danubio per mantenere la città di Belgrado.

Nel 1453, tuttavia, Costantinopoli cadde in mano turca e la cristianità fu pervasa da una paura profonda. Numerosi furono i progetti di liberazione rimasti però inattuati. Filippo il Buono, duca di Borgogna, fece un primo famoso giuramento crociato detto del fagiano, recante in sé una carica di fascino e di mistero, ma alla promessa non seguì alcuna azione concreta. Papa Callisto III si dichiarò pronto a qualunque sacrificio, pur di vedere i Turchi cacciati dalle terre cristiane, e il 15 maggio 1455 pubblicò una bolla per la crociata, ordinando la preparazione di una flotta, ma gli Stati occidentali rimasero piuttosto sordi all’appello. In egual modo non si commossero alla chiamata di Pio II che nel 1459 decise di guidare personalmente la spedizione, si unì con Venezia e con la Borgogna e dette appuntamento ai crociati ad Ancona per la partenza con un risultato ancora una volta nullo. Al raduno, infatti, non si presentò nessuno e Pio II morì angosciato il 15 agosto 1464. Il progetto fu ripreso da Paolo II e Alessandro vi bandì la crociata il primo giugno 1500, concesse sussidi all’Ungheria e spedì una flotta di 13 navi sulle coste greche. A sua volta Leone x invocò il conflitto per liberare Costantinopoli dai Turchi e si rivolse nel 1516 a Francesco i da cui ebbe un assenso di massima, poi dimenticato all’appressarsi della contesa per l’elezione del nuovo imperatore e del contrasto con Carlo V , eletto all’Impero nel 1519. Come è chiaro, insomma, si susseguirono buone intenzioni che non si tradussero in azione politica concreta.

La fine della crociata, come progetto di effettiva conquista, non volle però dire che quell’idea non continuasse ad animare i sogni e gli entusiasmi di carattere cavalleresco e che essa non rimanesse alla base dei programmi di trasformazione palingenetica e nei sogni di mutamento missionario dell’umanità. Pensò alla crociata Caterina da Siena, la propugnò nelle sue prediche san Giacomo della Marca, se ne fece promotrice Giovanna d’Arco, anch’essa «pastora» come lo furono i rappresentanti della cosiddetta già menzionata crociata dei pastori, predicata in Francia, ai primi del Duecento. Vi credettero altresì Carlo VIII e Cristoforo Colombo e la vagheggiarono i navigatori portoghesi e spagnoli, lanciati alla conquista dell’Asia e dell’America. L’assedio di Vienna del 1529, la battaglia di Lepanto del 1571 e la battaglia di Zenta sul Tibisco del 1697 costituirono ancora momenti in cui parve che lo spirito crociato s’impossessasse nuovamente e profondamente degli occidentali.

La crociata contro i Turchi fu, poi, un’idea-guida, destinata a far da collante fra i popoli cristiani del nostro continente che, sotto la minaccia degli eserciti turchi, dilagati dopo il 1453 e la caduta di Costantinopoli nella pianura balcanica, per giungere fin nel cuore dell’Occidente sotto le mura di Vienna nel 1683, cominciarono a sentirsi europei, ossia appartenenti a un comune sistema di forze e di popoli che avevano il dovere di pensare unitariamente alla cacciata degli invasori «infedeli» e «barbari» e al generale e complessivo riscatto del continente. Il pericolo turco – chiarì lucidamente Federico Chabod – suonò allora come una squilla unitaria e con gli ideali di civilizzazione e di liberazione delle genti cristiane minacciate, risuonarono i nomi e gli esempi di Goffredo di Buglione, di Raimondo di Tolosa, di Ademaro di Monteil, mentre i milites Christi divennero termine fisso di riferimento in tutte le battaglie combattute in nome di una causa nobile per la difesa dei deboli e degli oppressi.

L’idea di crociata, insomma, come sintetizzò felicemente Dupront, restò viva al di là del movimento crociato. «La Croce condusse», precisò ancora Dupront, «all’atto sublime della gloria i figli maschi dell’Occidente. Essa rappresentò l’imporsi con la forza della folgore dell’idea della crociata nella carne e nell’anima della cristianità.» Anche alla luce di queste osservazioni, allora, potremo verificare e discutere – lo si è fatto e lo si fa – sul “grado di cristianità” di tale ideale, ma non sarà possibile ignorare che dal sentirsi all’unisono con Dio e con la giustizia, i milites Christi e l’intero Occidente trassero un momento essenziale della loro identità, un elemento di sicurezza e di primato rispetto agli altri, una forza che per secoli fu trasmessa a popoli e governanti fiduciosi nell’unità della Christianitas e, più tardi, nel concetto di unione dell’Europa; un sogno sempre infrantosi e sempre rinato, soprattutto quando, nel 1453, le orde fanatizzate di Maometto II profanarono la meravigliosa basilica costantinopolitana di Santa Sofia.





VIII . L’ITALIA DEI COMUNI E DELLE SIGNORIE



Pur se la storiografia degli ultimi decenni ci ha abituati a porre in modo diverso sia il problema dei cosiddetti Comuni cittadini, ovvero della formazione dei poteri centrali fra XI e XII secolo, sia quello dello sviluppo delle Signorie e dei Principati, fra gli anni 1250 e 1294, due elementi fra gli altri spiccano nelle più recenti elaborazioni critiche: il fondamento generale del fenomeno è costituito dall’organismo cittadino che, specialmente nella penisola italiana, sopravvisse a invasioni, a guerre e dominazioni e che, alle origini del secondo millennio, conobbe una promettente ripresa dal punto di vista urbanistico e sociale, economico e culturale.

Il secondo aspetto è costituito dalla natura politica del fenomeno stesso e dalla latitanza di poteri di carattere centrale – Impero e Papato – cui vanno gradualmente sostituendosi singoli personaggi – i Signori – attorno ai quali si organizzeranno i governi di tipo prevalentemente oligarchico.

Inoltre, i luoghi abitati durante il periodo tardoantico e altomedievale continuarono quasi sempre a godere di peculiari diritti e privilegi, estesi entro le zone circondate dalle loro mura e altresì a quelle a loro immediate subiectae.

I centri urbani, dunque, vennero in qualche misura sottratti alla competenza dello stato, dell’imperatore o del pontefice, e si disposero a chiedere autonomie o libertates sempre più ampie e precise, vuoi ai conti, ossia ai rappresentanti del sovrano, vuoi ai vescovi, ovvero ai rappresentanti dei pontefici.

Il binomio «vescovo-conte» finì poi con il diventare un elemento del tutto originale della storia italiana e occidentale dei secoli successivi all’Impero carolingio rapidamente dissoltosi, per dar luogo a combinazioni politiche e a concentrazioni diverse.

I luoghi di convivenza civile pertanto ebbero sempre una loro caratteristica che li contraddistinse dalla campagna, dalle dominazioni feudali e da qualsiasi altra forma di potere.

Questo è dunque il fondamento della società comunale e poi di quella signorile, alla prima profondamente connessa.

Dalle città e dalla loro storia quindi è partita di solito l’indagine degli storici che negli ultimi due secoli, in modo diverso, furono spesso attenti al sorgere prima del Comune poi delle Signorie e degli Stati regionali.

E noi, a nostra volta, rivolgeremo in questo senso la nostra indagine verso un elemento distintivo di una vicenda che ha fortemente caratterizzato la vita dell’età di mezzo, soprattutto quella italiana ma, in certo modo, anche quella legata ai popoli e alle terre d’Oltralpe.



Il Comune è solitamente considerato un fenomeno nuovo e originale rispetto al sistema precedente. Al potere essenzialmente verticistico esercitato in maniera del tutto personale nell’età feudale si sarebbe pertanto contrapposta una concezione comunitaria, fondata su leggi e statuti, su patti giurati e accettati da tutti; in altri termini una concezione, a suo modo democratica, espressione precipua di tutta la storia dell’Occidente cristiano, sino all’età delle democrazie moderne, e del diritto di una comunità locale ad autogestirsi.

In questo ambito però esso rappresenta nell’età di mezzo, sotto l’aspetto statale e giuridico, un fatto largamente singolare, al quale si dovrebbe dare una spiegazione che ne giustifichi le divergenze rispetto a quella che venne considerata l’esperienza organizzativo-politica di base, volta a caratterizzare quell’intera età.

Nell’approfondimento di tale spiegazione sono così nate varie teorie, tesi e interpretazioni relative alle origini, al significato e all’esperienza dell’età comunale nell’Occidente e specialmente in Italia.

Su tali interpretazioni hanno senza alcun dubbio pesato gli ideali, gli interessi, gli orientamenti di studio e di ricerca, quando non addirittura le direttrici ideologiche, in auge in determinati ambienti e momenti.

Ciò precisato si può delimitare la storiografia comunale in tre direzioni principali: nel periodo romantico-risorgimentale l’esperienza del Comune viene “letta” come espressione del profondo senso di libertà, della volontà e della capacità di darsi un’organizzazione per combattere le intromissioni esterne.

Gli storici del nostro Risorgimento insomma hanno fatto del suddetto periodo il simbolo della riscossa per il conseguimento delle libertà civili contro l’oppressione straniera o meglio austriaca. In Federico Barbarossa, pertanto, si vide una sorta di predecessore di Francesco Giuseppe d’Austria.

Gli studiosi tedeschi vi hanno scorto invece, nella sua piena maturità, l’innata tendenza germanica alla creazione di comunità autonomamente gestite, nonché l’indomabile bisogno di libertà di quelle genti, volte a sentirsi diverse da ogni altra e a esaltare la purezza della propria razza.

Nel periodo tra la fine del XIX e i primordi del XX secolo, si fecero avanti infine, anche in merito all’età comunale, le linee di tendenza di ricerche socio-economiche e materialistiche.

Ecco, in breve, le idee di tre fra i più notevoli e caratterizzanti studiosi: Ferdinando Gabotto raccoglieva nel 1902-1903 i risultati delle sue ricerche in un saggio dal titolo Le origini signorili dei Comuni.

Secondo Gabotto, il Comune sarebbe nato da un consorzio di nobili feudali, legati dall’appartenenza ad un determinato ceppo familiare, il cui capostipite trasmetteva i diritti feudali ai discendenti che, con il trascorrere degli anni, accresciutisi di numero, costituirono un gruppo troppo folto per gestire direttamente un beneficio – un feudo o una città fortificata – o un ufficio di carattere amministrativo trasmesso loro in eredità.

Sorse pertanto il principio della rappresentatività, dell’autorità e della responsabilità della diretta amministrazione del beneficio o dell’ufficio offerto a un ristretto gruppo coadiuvato dal Consiglio generale permanente composto da tutti i Consortes.

L’ufficio del procurator formò allora un’indivisibile unità trasmessa ai discendenti che dettero origine alla famiglia procuratoria, nucleo insostituibile e primario del Comune cittadino.

A tale impostazione reagirà invece Gioacchino Volpe, pervenuto a diverse conclusioni con i suoi studi sulla Toscana medievale e sulla Lunigiana. Egli espose le sue ipotesi nella magistrale ricerca Questioni fondamentali sull’origine e lo svolgimento dei Comuni italiani nel Medioevo.

A Volpe, il gruppo che dette luogo al Comune sembrò più complesso. Esso rappresenta pertanto un ceto intermedio fra nobiltà feudale e nobiltà cittadina, formato da proprietari terrieri cittadini e usciti dalla piccola nobiltà feudale, inoltre dai mercanti arricchiti e dagli artigiani e quindi è un fenomeno disomogeneo e differenziato. Secondo il parere di Volpe il Comune nasce da un patto giurato, volontario. Quindi, in origine, esso è un’associazione privata che si affianca, senza la pretesa di sostituirli, a vescovi e a conti.

Originale invece l’impostazione del belga Henri Pirenne che rinvenne la più caratteristica matrice comunale nella borghesia mercantile costituente in ogni città l’elemento più ricco, più attivo, maggiormente desideroso di cambiamenti, come viene asserito nel lavoro Le città del Medioevo.

Il ceto mercantile abita il borgo o il porto, una denominazione che in età altomedievale indica soprattutto un punto di riferimento di abitazioni e agglomerati cittadini e non necessariamente uno sbocco sul mare o su un corso d’acqua interno. Ai mercanti presto si aggiungono i liberi artigiani e i servi. Qui, a partire dall’XI secolo si farà nascere l’industria laniera allorché comincerà a organizzarsi la popolazione del suburbio o del borgo nuovo, i luoghi ove si concentrano i magazzini contenenti le merci.

Questi cittadini hanno di solito interessi contrastanti con quelli dei signori feudali che dominano il vecchio borgo, quindi assumono caratteri organizzativi diversi, più autonomi e trasformano progressivamente le vecchie magistrature scabinali in magistrature indipendenti i cui membri, scelti fra i burgenses, resero loro una giustizia adeguata ai loro desideri.

Tale modello, rispondente alla società franco-borgognona e fiamminga, fu poi dal Pirenne ampiamente applicato altrove, per spiegare l’origine del Comune in Occidente.

Nicola Ottokar invece sottolineò opportunamente la discrasia esistente fra le città italiane e quelle d’Oltralpe vuoi dal punto di vista socioeconomico – la città considerata quasi esclusivamente quale sede dei mercanti – vuoi da quello politico-territoriale: il territorio di competenza comunale in Italia va ben oltre i confini cittadini, laddove, al di là delle Alpi, raggiunge in linea di massima i tre chilometri oltre le mura, ovvero la zona banni leuca da cui nascerà il termine banlieu.

Come appare chiaro sia Pirenne e Ottokar, sia Volpe e Gabotto inserirono il discorso comunale in quello della storia cittadina. Tuttavia, la storia comunale in ogni sua espressione ha preso orientamenti particolari. Così ci si dedicò in prevalenza a studi relativi alle strutture della società comunale nel variegato ginepraio delle sue componenti, dei suoi gruppi e dei loro reciproci rapporti.

Proprio tal tipo di ricerche però indusse a rivedere criticamente impostazioni e ipotesi per molto tempo considerate vincenti. Partendo dalle tesi del Volpe e di Gaetano Salvemini, Emilio Cristiani ripensa e corregge il tiro delle conclusioni di Volpe responsabili di aver forse eccessivamente accentuato il ricambio sociale dell’aristocrazia cittadina, operato dalla gente nova venuta dal contado.

Meno accettabili ancora paiono al Cristiani le impostazioni articolate sugli schemi della lotta di classe cari a Gaetano Salvemini, il quale, ad esempio, negli eventi fiorentini dell’ultimo ventennio del Duecento riteneva di poter individuare veri e propri scontri di classe, mentre l’Ottokar sostiene che si trattava di conflitti e contrasti tra famiglie nel complesso di una omogenea oligarchia. Cristiani, da parte sua, fa proprie quelle stesse riflessioni cui toglierà un’impronta “reazionaria” tipica dello storico russo, poi naturalizzato italiano, estremamente critico con Salvemini, autore comunque ancora oggi assai apprezzabile per il vigore del pensiero storico e l’asciuttezza della sua scrittura.

Cristiani, insomma, rifiuta contrapposizioni fra classi e ceti opposti, ma si guarda dal negare la forte socialità della vicenda, mentre vede pullulare – e con lui concorderà Gabriella Rossetti – consorterie e personaggi influenti che lottano apertamente per assumere sempre maggiore autorità. Si potrebbe anzi ritenere che non sia la scalata al potere dei nuovi ceti a stroncare la nobiltà feudale, ma sia stata quest’ultima che strumentalizzò nuovi organismi sociali per costruire la piattaforma di una più solida potenza. Almeno queste sono le conclusioni cui perviene il Larner nel suo ampio libro Signorie di Romagna.

In questo ultimo ventennio poi, oltre alle interpretazioni di Ovidio Capitani nella sua Storia dell’Italia medievale, dobbiamo notare una serie di notevoli contributi di carattere regionale, per l’area emiliano-romagnola di Alfredo Vasina, per quella trevigiano-veronese del Castagnetti, per la Toscana del Luzzati. Sul piano generale sottolineiamo le osservazioni di Giovanni Tabacco, quelle del Chittolini per le Signorie rurali e feudi alla fine del Medioevo e quelle del Cammarosano per le Campagne nell’età comunale dalla metà del secolo XI alla metà del XIV .

Quelli citati sono solo alcuni nomi fra i molti che potrebbero farsi di studiosi che si sono occupati di storia comunale, sia mediante ricerche di carattere locale, sia con indagini su settori specifici, sia in base a tentativi di sintesi fondati sui risultati delle ricerche settoriali.

Da tempo la storiografia succitata ha cercato di trovare in situazioni storiche specifiche, interessanti il nostro continente nei secoli XI -XII, la giustificazione del fenomeno comunale.

Considerato il Comune come affermazione delle forze autonomistiche delle comunità cittadine e ritenuto che la sua affermazione è la ristrutturazione della società e dell’autogoverno partendo dal basso, si è trovato nella crisi dell’Impero una condizione atta a consentire la nascita e l’affermazione di questa nuova forma di governo cittadino. Infatti, dalla seconda metà del secolo XII , l’Impero non era in condizioni di rivendicare diritti e di esercitare il potere attaccando le forze particolaristiche segnatamente al di qua delle Alpi: neppur minimamente vi riuscì Enrico IV , il meno adatto forse a rivendicare i diritti della corona e dell’Impero, nonostante lo scontro frontale con Gregorio VII che avviò la lunga lotta per le investiture conclusasi con il Concordato di Worms nel 1122.

Le controversie verificatesi alla morte di Enrico V (1106-1125) e la del tutto inadeguata statura di Lotario di Supplimburgo (1125-1137) e di Corrado III (1137-1152) costituirono poi la base per il consolidamento delle realtà comunali che né l’impeto di Federico Barbarossa, né la più pronunciata abilità politica di Federico II , avrebbero più potuto ridimensionare o annullare.

Ma ciò non è sufficiente a giustificare l’affermazione piena del Comune. Si cerca allora di scovare altre motivazioni e fra queste da parte di quanti si batterono per la lotta delle investiture si dette importanza alla necessità di rinvenire l’appoggio delle forze di base che la rinnovata temperie culturale e la contemporanea situazione economica avevano suscitato. Si è pensato poi alle organizzazioni cittadine che, spronate dalla borghesia mercantile e affrancatesi con il puntello dell’aristocrazia cittadina, lottavano per conseguire una visibile e utilizzabile autonomia. Inoltre, si è pensato a energie di carattere popolare, spinte da princìpi religiosi fusi con una talvolta manifesta e talaltra inconsapevole volontà di rivendicare una più precisa e indiscussa dignitas sociale, e quindi con il proposito di invocare una qualche forma di partecipazione politica che non le vedesse unicamente spettatrici.

Come non considerare in proposito, durante la seconda metà del secolo XI la Pataria lombarda e il suo grande, continuo attivismo, oppure i moti popolari fiorentini, nati originariamente attorno agli ideali della riforma dei Vallombrosani di Giovanni Gualberto contro il vescovo cittadino, ma presto trasformatisi in sommovimenti di carattere tutto politico e sociale?

Ma l’evento Comune assume tale ampiezza territoriale – come dire tutto l’Occidente cristiano – e una tale varietà di condizioni politico-sociali, economiche, artistiche, culturali e spirituali, che quasi sempre verranno a generarsi situazioni favorevoli alla sua nascita.

Guardando alla condizione dell’Italia nella seconda metà dell’XI secolo e anche nei primi cinquanta anni del XII , possiamo facilmente individuare tali diverse e particolari energie sorte e affermatesi in varie zone.

Nella cosiddetta Longobardia e nelle terre padane rivestono ad esempio ruolo di protagonisti forze e organismi sociali originali, sospinti dallo sviluppo economico e commerciale, invero notevole in quell’epoca.

Tale molla è presente in lotte politico-religiose come quelle condotte dalla Pataria e nelle insurrezioni scatenatesi tra il 1020 e il 1040 in Pavia, Milano e Cremona.

Nella Tuscia, dopo la morte di Matilde di Canossa, verso il 1115 e in seguito alla lunga contesa tra papato e Impero per il conseguimento dell’eredità dei beni matildini, si creò un vuoto di potere che favorì un nuovo e importante sviluppo delle autonomie degli organismi sociali particolaristici, già largamente giovatisi della defatigante lotta per le investiture.

La suddetta lotta aveva lasciato avvertire difatti tutta la sua influenza nello stesso ambito anche all’interno di territori politicamente e amministrativamente pertinenti all’autorità pontificia: per esempio nella stessa Campagna romana e poi nel Montefeltro marchigiano, nelle terre della Romagna e dell’Umbria e in più di una zona della Toscana.

Per consolidarsi e palesarsi in tutta la loro realtà le forze autonomistiche, presenti in quei luoghi, non esitarono a sfruttare, servendosene a ogni piè sospinto, l’occasione dei frequenti allontanamenti dei pontefici e della Curia da Roma e dall’Italia (si pensi all’allontanamento dei papi in rotta di collisione con l’amministrazione comunale romana e poi alla partenza di Alessandro III per il suolo francese, ove cercò aiuti contro Federico Barbarossa) a partire dalla fine dell’XI secolo sino alla seconda metà del XII .

La stessa conquista normanna del Mezzogiorno d’Italia e della Sicilia, propedeutica alla formazione di uno stato unitario e accentrato che costituì un unicum della storia italiana a cominciare dal 1130 per giungere sino al 1860, favorì non poco, in numerose città, la sottrazione dei cives dal potere diretto dei signori feudali locali, la cui potenza e riottosità i Normanni intesero battere e domare con ogni mezzo anche coercitivo.

Divengono perciò le suddette tutte occasioni che possono farsi presenti per giustificare il fenomeno comunale e che tuttavia non bastano a spiegarlo interamente. Anzi, al contrario, esse finiscono per favorire la predisposizione di interpretazioni eccessivamente semplicistiche e distorte, difficilmente collocabili a servizio di uno stato di cose peraltro molteplice e complesso, sviluppatosi lentamente e progressivamente rispetto a quanto non sembri a prima vista, allorché ci si riferisca solo a episodi clamorosi, di uno stato di cose, in altri termini, risoltosi molto spesso nella Signoria. E siffatto esito produce uno sbocco che sembra quasi storicamente inesplicabile se si postulano premesse di tipo generico, per esempio di segno democratico o rivoluzionario, del tutto inattagliabili ai secoli dell’età di mezzo.

Ogni cosa invece diverrà più chiara se osserveremo i diversi momenti con obiettività, senza fare di ogni erba un fascio e senza genericizzare.



Così come le diversità delle ipotesi storiografiche relative al Comune non rappresentano tanto e soltanto una diversità di interpretazione, generata dalla peculiare estrazione culturale, dalla mentalità e dal metodo del singolo studioso, del pari la differenza fra le situazioni in cui l’amministrazione comunale nasce e cresce non costituisce una sola diversità di contesto che sottende una sostanziale tenuta del quadro generale.

Il fenomeno in sé – ce lo ha spiegato il Volpe – riveste origini, caratteristiche ed esiti differenti da luogo a luogo. Al limite pertanto, potremo tentare di delimitare talune aree geografiche, omogenee all’interno dai vari punti di vista e procedendo mediante un’indagine per campione, verificheremo eventuali somiglianze di situazioni.

A noi pertanto basterà ricostruire una prima griglia su aree geografiche situate in terra italiana per verificare effettive differenze o eventuali consonanze. Si è abituati, ad esempio, a presentare come zone prettamente diverse, soprattutto dopo la formazione dello stato unitario normanno, l’Italia centro-settentrionale e l’Italia meridionale. Noi diremo subito che, senza dubbio, la tesi non appare del tutto priva di fondamento, dal momento in cui i Normanni, a partire dalla fine del secolo XI e soprattutto nel successivo, formarono uno stato accentrato dalla Sicilia all’Abruzzo e ciò potrebbe rendere plausibile la persistenza di condizioni “feudali” nel mezzogiorno d’Italia.

Tale distinzione tuttavia, in sé e per sé, non è né necessaria né sufficiente a dare spiegazioni di segno consimile, in ogni caso riscontrabili e verificabili. Infatti nel Centro-nord, nonostante le discrasie e le divergenze, rinveniamo una sopravvivenza di istituzioni feudali, che non dovrebbero esser rimaste in vita, data la presenza dei Comuni.

Invece all’estremità del Nord-est, nella Marca del Friuli e nel Principato di Trento, le strutture politico-feudali, malgrado una situazione non gravitante verso uno stato unitario, si mostrarono solide e durature, mentre anche le strutture del terreno e il decentramento rispetto alle grandi vie del commercio non favorirono lo sviluppo e la formazione di grandi centri, eccettuata la città di Trento ove tuttavia pesarono molto la presenza e l’influenza del vescovo-principe, laddove il Friuli gravitò fra il Ducato di Carinzia, il Patriarcato di Aquileia e lo stato veneziano.

Pari situazione poi si genererà nel Piemonte nord-occidentale, anche se quella provincia fu aiutata dalle vie di comunicazione verso la Francia e le terre nord-occidentali. Anche qui insomma in assenza di qualsiasi processo unitario le sottostanti strutture feudali mostrarono nel complesso una buona capacità di sopravvivenza.

Le aree ove lo sviluppo economico e quello del commercio risultano maggiori sono comunque la valle Padana e quella dell’Arno. Qui si producono e si concentrano le più notevoli risorse commerciali in città di notevoli proporzioni, volte ad attrarre la popolazione dei territori circostanti fino a creare quasi il vuoto attorno a loro.

Proprio queste sono insomma le zone ove si trovano i più grandi centri urbani dell’epoca, centri che stanno per aggregarsi in forti comunità politiche autonome, atte a esprimere anche energie militari, pronte a tutelare le proprie libere conquiste e ad ampliare l’entità del proprio potere e capaci di dar vita a veri e propri imperi economici.

Sensibilmente diversa invece appare la situazione umbro-marchigiana, nonché quella del Montefeltro e della Romagna. L’economia di tali terre risulta infatti già allora costituita su basi eminentemente agricole. Essa tuttavia godrà di uno sviluppo commerciale e industriale dipendente da altre zone, quindi il progresso è lì più lento e tardo rispetto a quanto succede nella bassa Padana e più che altrove in Firenze, ove il commercio subisce un invero notevole incremento.

I centri urbani romagnoli e pure quelli umbro-marchigiani raggiungeranno tuttavia egualmente un sensibile incremento, segnatamente nel XIII e pure nel XIV secolo, ma essi sono pur sempre complessivamente centri medio-piccoli, la cui consistenza non potrà competere con quella delle grandi città lombarde e con le toscane.

La più contenuta solidità economico-sociale e anche demografica romagnola e umbro-marchigiana sarà tuttavia compensata proprio dal grado di complessiva intensità maggiore degli insediamenti abitativi, atti ad esprimere una buona organizzazione politica, pur non arrivando ad estendere la rispettiva influenza su aree territoriali più vaste.

Il ceto feudale però nelle suddette parti della penisola non restò indebolito dalle continue lotte con comunità locali piccole e medie; anzi esso svettò robusto e gagliardo e, servendosi degli organismi sociali su cui si basarono le strutture comunali, giunse a modificarle sulla scorta del nuovo potere espressosi nelle Signorie a partire dal ’300.

Sappiamo tuttavia che pure nell’ambito delle comunità medio-piccole la cosiddetta omogeneità fu spesso un pio desiderio. Sorte ben differente ebbero infatti le città umbre rispetto a quelle romagnole e queste rispetto alle marchigiane e ciò avvenne anche, ma non soltanto, per la maggiore consistenza e per l’influenza dell’Umbria e dei suoi agglomerati urbani sul centro politico-amministrativo della Curia romana e quindi per la maggiore possibilità che esse detennero di seguire e controllare la loro situazione politica e le intenzioni dei pontefici nei loro riguardi.

Le città romagnole, forse per la loro posizione decentrata rispetto a Roma e per la difficoltà di raggiungere le strade che direttamente portavano alla città dei papi, e anche per la loro ricorrente rissosità risoltasi spesso in congiure e in lotte intestine combattute tra centri vicini, ebbero difficoltà a emergere e a prevenire mosse pericolose, esercitate dai pontefici nei loro confronti.

Tutto ciò, insomma, consiglia di prescindere dalle generalizzazioni e pur riconoscendo al Comune una coincidenza cronologica e una dislocazione geografica ad ampio spettro, che ci consentono di considerare tale fenomeno come elemento peculiare di una precisa età della storia, diremo che forse il fenomeno stesso, non necessariamente e sempre rivoluzionario, come fummo abituati a ritenere, ha costituito un’esperienza significativa e consistente, autonoma e discontinua segnatamente nella parte del Centro-nord della penisola italiana.



Benché possa apparire eccessivo, si può affermare comunque che inizialmente gli organi feudali sono la base e quasi una sorta di certezza su cui si fonderanno i Comuni. Anche qui, per attuare quanto siamo andati raccomandando, cercheremo di non generalizzare e staremo attenti a mettere in chiaro la differenza generatasi fra le varie situazioni locali, onde non dar luogo a troppo rigide categorie create nell’intento di predisporre una normativa unitaria troppo schematica che non trova obiettivo riscontro.

Senza pertanto voler creare un tipo di evoluzione troppo uniformemente applicabile al momento del passaggio tra la società feudale e quella comunale e nella consapevolezza che non di rado il suddetto passaggio ebbe a verificarsi mediante la creazione di nuovi organismi civili e l’accantonamento di vecchie strutture preesistenti, ci sentiamo di sostenere, anche sulla base di recenti studi, che in particolare nella penisola italiana si pervenne al Comune tramite un graduale processo di trasformazione interna degli organismi amministrativi feudali, in taluni casi mantenuti, almeno esteriormente, senza che si producessero “salti” e brusche rotture.

Tale processo di trasformazione tuttavia, anche a voler essere prudenti e a non voler caricare singoli eventi di troppo pronunciati significati, non ebbe luogo senza che si verificassero alcune scosse, né tutto si svolse sempre regolarmente e pacificamente.

In questo tipo di profonde trasformazioni infatti si assiste pure talvolta a scontri di qualche durezza e violenza, scontri che danno l’impressione che il contrasto derivi dalla lotta politica per l’acquisizione del potere da parte di forze di origine sociale sensibilmente diversa, postesi in movimento per raggiungere posizioni e privilegi in precedenza appannaggio di ceti feudali, una volta per sempre sconfitti e accantonati.

Il più delle volte i sommovimenti si verificarono per ottenere i diritti di regalia, esenzioni di tasse, privilegi legati all’assunzione di dazi, al mantenimento di tasse per il passaggio dei ponti, il ripatico e simili. Essi, pertanto, non sorsero per modificare radicalmente una situazione, ma per dar luogo a un ridimensionamento della medesima o meglio per sostituire i ceti privilegiati con altri, fino a quel momento rimasti al di fuori del “comando” e ora non più disposti a delegare i loro diritti ad altre categorie. In altri termini non si chiese di togliere la “tassa” sul passaggio di un ponte, ma si chiese che i proventi della medesima fossero trasferiti in altre mani e presiedessero a interessi legati a nuovi ceti emergenti e fino a quel momento tenuti artatamente fuori della cosiddetta “stanza dei bottoni”.

Tutto ciò – è vero e va rilevato – portò all’ampliamento delle fasce rivolte alla conduzione del potere, ma accadde che presto si formassero nuovi ceti privilegiati e nuove concessioni di natura non dissimile da quella feudale, in precedenza “spostati” ma non annullati. La situazione venutasi a creare fu dunque diversa ma non del tutto difforme dalla precedente e le masse rimasero come prima e forse più di prima estranee al processo di ridimensionamento che dette luogo a nuovi classi favorite e non diminuì le precedenti tensioni sociali.

Si tratta insomma di comprendere che al momento del passaggio dall’età feudale al Comune, pur se si compongono e si attuano ridimensionamenti sociali di una qualche consistenza, non si giungerà mai a una vera e propria rivoluzione e ciò soprattutto è vero per le zone in cui gli organi amministrativi feudali erano più efficienti e organizzati e quindi più profondamente e tradizionalmente coinvolti nella vita cittadina. In questi casi pertanto essi paiono legati da energie vitali, per cui appare impossibile una loro rimozione totale.

Un esempio emblematico e quasi scontato è costituito da Milano verso la fine del X e l’inizio dell’XI secolo, a proposito della quale diremo, riferendoci anche a situazioni di altri centri, che le cosiddette origini aristocratiche del Comune si spiegano per il fatto che la città assume sempre più un peso economico e politico-sociale elevato e perciò finirà con il diventare presto un punto di riferimento di una società generalmente non depressa.

Anche a Milano i precedenti dell’amministrazione comunale andranno ricercati nel periodo vescovile, per esempio nel cosiddetto consilium episcopi, ovvero in un manipolo di funzionari ecclesiastici e laici di cui il presule si avvale per amministrare i beni della Chiesa e dal quale nasceranno successivamente i «capitanei» e gli homines novi che in vario modo svolgeranno compiti di magistrati cittadini, che ricoprono posti di carattere amministrativo e giudiziario.

Naturalmente accanto a questi maturano e si sviluppano i cives, ossia quel ceto borghese che in pochi decenni acquista diritti politici e finirà col determinare orientamenti e scelte cittadine.

Orbene va sottolineato che nella città ambrosiana, al tempo dell’imperatore Ottone II , durante il vescovato di Landolfo, acquisiscono già una rimarchevole influenza e un certo potere i «capitanei», ovvero i «vassalli» investiti di feudi e di castra comitali e vescovili. Mediante un graduale processo di subinfeudazione originato dai «capitanei» si faranno poi avanti i «valvassori» che intendono rivendicare gli stessi privilegi e la medesima partecipazione al potere cittadino detenuto nelle mani dei «capitanei».

Il contrasto, covato per un certo tempo, esploderà con violenza nel 1037, quando i valvassori riusciranno a veder accontentate le loro richieste. E tuttavia, nel corso delle varie tensioni, il grande sviluppo dei commerci e delle arti ha fatto progredire e conoscere «uomini nuovi», mentre taluni fra loro hanno già finito per ottenere pubblici incarichi magistrali di judex o di missi – ambasciatori – e come tali sono divenuti collaboratori del vescovo e sono penetrati nel suo entourage amministrativo. Questo organismo pertanto, verso la metà del secolo XI , si mostra in tutta la sua complessità in merito all’estrazione sociale ed economica dei suoi membri. Esso forma però una sorta di ceto dirigente che ha le migliori intenzioni unite alla capacità di formare un gruppo di comando con indiscusse caratteristiche di autorevolezza che vuole amministrare il potere cittadino in modo autonomo.

Ciò non vuol dire che si costituisca già da allora un nucleo del tutto omogeneo con volontà e orientamenti sempre precisi; anzi la campagna dei valvassori esercitata contro il vescovo e i capitanei nel biennio 1037-1038 e la successiva rivolta dei cives del 1042-1044 provano il contrario.

E però, a osservare spassionatamente l’insieme delle vicende, si può ritenere di trovarsi già davanti a contrasti di tipo diverso. A prima vista infatti sembra di scorgere schierati l’un contro l’altro armati i valvassori contro i capitanei, ma poi allorché i primi, in seguito alla condivisione del potere hanno fatto lega con i secondi, il ceto dei burgenses ossia dei cives si colloca in forte e netto contrasto con capitanei e valvassori.

Pare comunque alquanto inconsueto che nel volgere di un quinquennio, fra il 1037 e il 1042, si preparino condizioni tali che determineranno un rivolgimento profondo che porterà a rinnegare le intese precedenti con il vescovo cittadino e i vassalli. Comunque le conclusioni del contrasto paiono avvalorare l’interpretazione sociale e non casuale degli eventi: nell’anno 1037 – come è noto – i valvassori ottengono la constitutio de feudis ovvero l’attesa e lungamente richiesta ereditarietà dei feudi minori che allinea fra loro i grandi e i piccoli feudatari, secolarmente divisi e rivali dalla fine dell’Impero carolingio.

Con l’anno 1045 poi, si raggiunse un «patto» di concordia giurato fra le parti, secondo l’usanza in vigore in quell’epoca e, in base alla «concordia» del 1045, ai cives vengono accordati taluni diritti e viene assicurata loro qualche partecipazione al potere.

Per concludere allora, non assistiamo fra il 1037 e il 1042 a quello che oggi con espressione colorita si chiamerebbe un “ribaltone”, ma notiamo il formarsi di un piuttosto rapido ricambio sociale di un ceto che in verità non intende, almeno in prima battuta, cambiare radicalmente la vecchia gestione, ma chiede di parteciparvi direttamente, o meglio reclama una fetta del potere già costituito di cui intende condividere gli aspetti positivi.

Si tratta quindi, come prima accennavamo, di un adeguamento del preesistente organismo feudale-vescovile esistente e da tempo funzionante, attraverso una più vasta partecipazione che stempera e attutisce le caratteristiche accentrate di un meccanismo che comunque non nega e non stravolge tutto.

Certo parrebbe difficile sostenere che il patto giurato milanese del 1045 rappresenti in qualche misura l’atto di nascita del Comune di Milano. Bisognerà infatti percorrere ancora un buon tratto di strada per poter dire che assistiamo alla costituzione di un ente, nel quale i cittadini rappresentino i propri diritti.

Il consulatus civium sarà infatti un ben diverso organo di carattere comunale, non più espressione di tutti i Milanesi, ma dei gruppi economicamente e socialmente già affermati e potenti nella metropoli di Ambrogio, ossia di quanti detengono davvero i diritti politici e perciò sono a tutti gli effetti cives. Tuttavia, il patto siglato nel 1045 deve pur significare qualcosa e, se non ci fa dire di trovarci già nell’età comunale, prova che Milano è però in marcia verso il rinnovamento che condurrà al Comune.

Milano dunque mostra come le città costituiscano generalmente un esempio originale cui possono applicarsi in modo prudente schemi interpretativi che difficilmente si attagliano a situazioni economiche, sociali e politiche sensibilmente divergenti fra loro.

Passando a questo punto dalle città come Milano alle comunità più schiettamente rurali, possiamo anche esemplificare in merito due tipi di provenienza sociale di queste comunità. Rinveniamo lì spesso il gruppo cosiddetto nobiliare di origine longobarda o franca che trae il suo elemento di forza dal possesso di una città fortificata, di un castrum, di terre, di corsi d’acqua, peschiere, ponti, torri, porti fluviali o lacustri collocati nei pressi del castrum medesimo. Poi v’è il gruppo dei coloni liberi o semiliberi che si sono sistemati all’interno di un villaggio in qualche modo fortificato con rudimentali mura e fossati, a volte privo di ogni protezione, denominato pertanto villa aperta, attorno a cui vengono raccolti feudi e poderi. L’integrazione di questi gruppi di coloni negli ingranaggi del sistema feudale è anche più palese di quel che non si riveli in merito alle vere e proprie città.

Essi infatti divengono autonomi passando attraverso una consuetudine corrente nell’età del feudo, costituente parte integrante di tale mentalità: ossia mediante la richiesta di «regalie» che sono in pratica forme di infeudazione o subinfeudazione, in quanto i postulanti chiedono di esercitare prerogative piuttosto precise circa territori ove essi risiedono e dove possiedono i loro beni patrimoniali; e questi territori, mediante tale sistema, si trasformano per loro in benefici feudali inseriti in nuclei già integrati in più ampie strutture feudali laiche o ecclesiastiche, a volte, per esempio, di pievi, a volte invece di curtes, di castra, di villae o simili.

Il passaggio al Comune in queste collettività di segno rurale, come in quelle che mostrano un’articolazione economica più complessa e qualificata, avviene pertanto in seguito alla realizzazione di un sistema rappresentativo, o meglio demandando a gruppi piuttosto ristretti, dei quali la comunità delimita i poteri, il compito ambito di amministrare direttamente prerogative economiche, beni e diritti che, in seguito a meccanismi feudali, pur continuando almeno di fatto e per qualche periodo a restare sotto la protezione – il mundio – del signore feudale, passano gradualmente quale appannaggio del gruppo che li detiene.



Non soltanto nell’intimo delle strutturazioni comunali potrà reperirsi annidata l’origine degli organismi feudali trasformati ma rimasti essenzialmente gli stessi; infatti, anche allorché le strutture medesime saranno saldamente affermate, la società di tipo feudale continuerà a vivere finendo per condizionare e quasi per controllare in vari aspetti la vita del Comune, mostrando con ciò come il Feudalesimo non sia mai stato una categoria astratta, ma abbia costituito un modo di vivere e di governare profondamente consentaneo alla società occidentale nell’età di mezzo e, pertanto, sia rimasto annidato nei gangli di questa società stessa, pur quando altre forme di vita economica e politica le si sono sovrapposte.

Ciò è comprovato, fra l’altro, dai patti giurati tra i Comuni e l’autorità feudale, ossia i conti, i marchesi, i vescovi o l’imperatore stesso, anche quando il potere costituito sarà indotto con la forza delle armi o della legge a cedere alle richieste dei Comuni.

Le cittadinanze suddette costruiscono allora non di rado i propri organi comunali in rappresentanza della collettività, ma la scelta si attua dopo aver chiesto e ottenuto il parere del vescovo e del conte; ed essi, una volta che siano stati eletti, non entreranno effettivamente in carica se non avranno ricevuto l’investitura feudale del signore del luogo, mostrando così, per esempio, a Chieri, a Tortona, ad Asti o a Biandrate o a Sarzana che, nonostante l’affermazione di nuovi meccanismi, l’età feudale ha ancora una sua intima e consolidata validità di cui si continua a tener conto.

Allorché poi, il Comune continuerà ad allargare il proprio dominio su altri territori, anche in tale evenienza, rimarrà il signore feudale quello che concede l’investitura. Detto ciò faremo presente che il signore stesso cederà in quelle del Comune non poche precedenti prerogative prima detenute nelle sue mani. A quest’ultimo passerà ad esempio il bannum, ossia il diritto di fare e imporre leggi, il districtum, ovvero il potere coercitivo all’osservanza delle leggi, e poi il placitum, oppure il potere di giudicare, tutte prerogative un tempo del signore, il quale peraltro si riserverà spesso, pure in presenza della nuova condizione, l’autorità di dirimere le cause giudiziarie più significative: per esempio quelle di omicidio, di spergiuro, di furto, di adulterio, di fellonia.

Inoltre sarà ancora il signore – e non per pochissimo tempo – a giudicare pure in età comunale la natura giuridica del duello legale oppure la vendetta, nonché a detenere il diritto di concedere il consenso per l’edificazione di nuove fortificazioni o per il riattamento di quelle precedenti.

L’esempio più palese del permanere della concezione e della conduzione feudale dello stato ancora durante lo sviluppo dell’età comunale sarà rappresentato, nella seconda metà del XII secolo, alla fine della estenuante lotta fra l’imperatore Federico I Barbarossa, i Comuni e papa Alessandro III .

A Costanza infatti, allorché si ritrovano Federico e i Comuni della Lega Lombarda – siamo nel 1183 – l’imperatore battuto a Legnano nel 1176 costretto a capitolare già con la tregua di Venezia del 1177, e posto di fronte alla necessità imprescindibile di esaudire le richieste comunali, continua a considerarsi la controparte di uno stato feudale, uno stato in cui nessun Comune potrebbe ricevere l’autorità e quindi potrebbe governare se non avesse l’investitura, quindi il riconoscimento del signore, al quale i rappresentanti della Lega dovranno giurare fedeltà, nonostante le precedenti sconfitte e il raggiungimento della successiva pace che li vede vincitori.

A ciò aggiungeremo inoltre, e non si tratta di un argomento di modesta entità politica, che l’aristocrazia comunale, almeno quella che ebbe il merito di determinare il Comune nel primo periodo, ovvero in quello dei consoli, fu quasi sempre di origine feudale e che pure il Comune di popolo non riuscì mai, né intese centralizzare del tutto o far fuori le esistenti e forti consorterie feudali.

Esse infatti si introdussero nel funzionamento del potere e nell’ambito stesso delle istituzioni popolari, strumentalizzando a volte le corporazioni di mestiere e le società del popolo e talvolta trasformandole persino in base per predisporre l’origine di un nuovo potere che porrà addirittura le premesse per la Signoria di non poche famiglie di antica e consolidata feudalità, come i Visconti a Milano, i da Carrara a Padova, gli Estensi a Ferrara, i Montefeltro a Urbino, i Malatesta a Rimini, per non citare che alcuni esempi ai quali potremmo aggiungerne numerosi altri.

Ciò non toglie tuttavia che l’età comunale rappresentò il momento in cui furono pensati e attuati notevoli metodi di rinnovamento, sia di tipo sociopolitico, in seguito al sensibile progresso economico e demografico, sia nel più profondo settore della cultura e della mentalità. Però il non evitabile impatto dei nuovi elementi con le strutture dell’età passata ridusse in qualche modo la volontà rinnovatrice, almeno da parte di chi intendeva anzitutto conquistare vecchi privilegi e impossessarsi di antichi moduli, ambìti soprattutto dalla gente nova, scesa spesso dal contado nel vicino centro urbano, per giungere buona ultima alla conquista di una prima, rudimentale forma di stato sociale in precedenza detenuto da ceti destinati a soccombere e a finire socialmente ed economicamente accantonati.



Se nelle campagne, come ora dicevamo, la società medievale del XII secolo saprà e vorrà compiere un complessivo balzo in avanti e la curtis cederà il passo alle comunità rurali di villaggio il cui centro sarà costituito dalla Chiesa, nelle città ove i poteri feudali erano più deboli e rallentati si affacciarono più rapidamente e con decisione i Comuni, di cui in precedenza abbiamo indagato le origini e i primi segni che ci permettono di ravvisarne la presenza.

Ma parlare dei Comuni nel XII secolo e nei successivi vuol dire anzitutto parlare della complessa realtà rappresentata dai centri urbanizzati. A proposito dei quali tutti son pronti a sostenere che l’Occidente cristiano è popolato di città, mentre i primi distinguo nascono allorquando di esse si cerca di precisar meglio la consistenza.

Nella maggior parte dei casi infatti si sottolinea che l’età di mezzo non conosce il fenomeno delle megalopoli e che il numero di abitanti di un centro urbano era per solito assai contenuto. Il che tuttavia non basta affatto a determinare l’entità di un centro che va messa in rapporto con quella degli altri luoghi più o meno vicini e inoltre con il numero complessivo degli abitanti delle singole regioni dell’Occidente e dell’Oriente cristiano, musulmano oppure cinese o indiano.

In altri termini una città odierna, con i suoi due o tre milioni di abitanti – si pensi per fare un esempio a Roma o a Milano – può definirsi più o meno una megalopoli quando sia posta in rapporto con altre capitali e comunque megalopoli quali Parigi, Londra, Madrid, Monaco di Baviera, Lione, e soprattutto con il numero di abitanti della nazione cui essa appartiene.

La consistenza di Roma insomma va misurata confrontandola sia con quella di altre capitali, sia rapportandola alla popolazione complessiva della Repubblica italiana e comunque essa va sempre considerata nel contesto della terra e dello stato in cui sorge, il che pone una serie di difficoltà in quanto la mancanza di censimenti e di organi di stima attendibili, comunque allora quasi mai adoperati, rende difficile proporre e quindi precisare l’entità di una città e ancor più quella di uno stato. Pertanto compiere ricerche di tal tipo, degne di fede, costituisce una fatica improba spesso destinata a conseguire scarsi risultati scientifici.

Pur tuttavia se, con gli strumenti e i mezzi di verifica di cui disponiamo, possiamo dire che l’Italia del Duecento o del Trecento, prima comunque della pestilenza che attorno alla metà del XIV secolo ne decimò in talune zone gli abitanti, non superò mai gli otto-nove milioni di anime per raggiungere solo alla fine del Quattrocento circa dieci milioni e se possiamo ancora ritenere che l’Inghilterra all’inizio del trecento non superasse i quattro milioni – scesi a poco più di due dopo la ora ricordata peste nera – si può sostenere che i 100 mila Fiorentini o Parigini o anche i supposti 50mila Romani non siano per nulla pochi (questo soprattutto vale per Firenze, se calcoliamo la sua popolazione odierna e la paragoniamo a quella di Parigi, per cui si vede come lo sviluppo della città del fiore nel Medioevo abbia del prodigioso e come essa possa considerarsi allora una vera megalopoli sul piano di quelle attuali extraeuropee), soprattutto qualora li confrontiamo con le assai più numerose civitates dell’età di mezzo, i cui abitanti andavano dalle 10 alle 30 mila unità!

Quel che conta però anzitutto è che conosciamo l’esistenza di centri che dall’XI secolo in poi, soprattutto quando vi si siano affermati i Comuni, tornano a pulsare di attività mercantili di carattere artigianale e industriale e vedono un’aumentata promozione delle loro attività liberali. E ancor più conta che riusciamo a precisare l’entità dei traffici, dei contatti con comunità distanti, la presenza di persone provenienti anche da molto lontano, che parlano lingue differenti e spendono differenti monete e che conferiscono nel loro insieme un’aria quasi internazionale a centri nel primo millennio chiusi in una sorta di vita ristretta dal punto di vista economico e culturale e – tout court – da quello civile.

Comunque le aree di più intensa urbanizzazione – per esempio nell’Italia centro-settentrionale e nelle Fiandre – diverranno tali soprattutto per il gran numero delle loro città più che per l’entità delle medesime.

Il massimo dell’estensione e della consistenza abitativa è poi raggiunto agli inizi del Trecento da città come Milano, Firenze, Parigi che già possiedono una terza cerchia muraria, mentre le due precedenti risultano anguste e superate dal moltiplicarsi delle costruzioni e dei loro abitanti che in tali centri raggiungeranno e supereranno i 100mila, raccolti in una superficie di 450 ettari a Parigi e di 600 a Firenze.

La densità delle città tedesche o di quelle delle Fiandre al cui interno si aprono più spesso spazi con orti, giardini e ampi prati disabitati, fa sì che al numero degli abitanti non corrisponda una pari estensione cittadina. Per esempio a Colonia, la più popolosa città tedesca, 40 mila abitanti si distribuirono circa 400 ettari; a Bruges i 60-70 mila, al massimo sono collocati su una superficie di 430 ettari e a Gand la stessa consistenza abitativa è ripartita su una misura di 644 ettari, assai più ampia dunque di quelle fiorentina e parigina, ove sono concentrate quasi il doppio delle persone. E ciò dipende di certo dalla maggior vitalità delle comunità più concentrate – una per tutte la fiorentina – e quindi dal costo dei suoli destinato a incidere non poco sull’economia cittadina e sul suo sviluppo.

Oltre a quelle già rammentate, le città più grandi in età comunale sono, in Italia, Venezia e Genova, anch’esse forse non lontane nella stessa epoca dai 100 mila abitanti. Più numerosa assai la fascia dei centri che contano fra le 30 e le 50 mila presenze: di essi fanno parte molte città italiane, Bologna, Pisa, Siena, Padova, Verona, Roma, Napoli, Palermo, Messina e Catania.

Nelle Fiandre menzioneremo Tournai, Ypres, Bruxelles e Lovanio. Fra le città occidentali non dimenticheremo poi Colonia, Londra, le ibericomusulmane quali Siviglia, Granada e Cordova e quelle cristiane quali Barcellona e Valencia, anch’esse mantenutesi su una cifra pressappoco eguale.

Molto più numerosi sono peraltro i centri fra i 15 e i 30 mila abitanti, sicuramente in maggioranza fra le città italiane, tra le quali citiamo Pavia, Piacenza, Parma, Mantova, Vicenza, Treviso, Ferrara, Modena, Lucca, Arezzo, Ancona, Viterbo, Perugia, L’Aquila, Barletta, Lucera, Trani, Bitonto, Melfi, Trapani, Sassari. Fra le metropoli franco-belghe in simili condizioni ricorderemo almeno Arras, Lille e Liegi. Fra le tedesche si impongono all’attenzione senza dubbio Lubecca, Brema, Amburgo, Strasburgo, Norimberga.

Ancor più ampio infine l’elenco delle città italiane e delle francofiamminghe postesi intorno ai 10 mila abitanti che non ricorderemo per brevità, limitandoci a nominare qualche esempio tedesco, Treviri, Augusta, Ulma, Aquisgrana, e olandese, Leida, Amsterdam, Utrecht.

Due precisazioni faremo ancora a questo punto: nel parlare del fenomeno comunale italiano amiamo riferirci anche noi soprattutto a esempi tolti dal contesto centro-settentrionale della penisola. In Italia meridionale invece diversa è la sorte delle città del Regno, rette dalle Universitates sviluppatesi nell’ampia e forte cornice di un potere centrale normanno-svevo e poi angioino-aragonese.

Destino diverso avrà poi il Commune Veneciarum, discostatosi per conformazione orografica, per caratteri istituzionali, collegamenti fra ceti sociali e posizioni politiche sia dai centri urbani più remoti, sia da quelli dislocati nel territorio circostante.



Un elemento è, fra gli altri, notevole per quanto concerne le città e la loro vita fra l’XI e il XIII secolo. Pensiamo, per esempio, a Milano che in meno di duecento anni aumentò di due volte e mezza la sua superficie, passando da circa 200 a 500 ettari di estensione.

L’esempio di Firenze è ancor più prodigioso, essendo essa passata in pari tempo dai 100 iniziali ai 600 ettari già dianzi ricordati.

Una crescita così pronunciata e quasi inarrestabile senza dubbio non è conseguenza di un aumento naturale della popolazione ma, agli inizi soprattutto, di una consistente immigrazione di abitanti volti ad abbandonar le campagne per mettersi sotto la più sicura tutela economico-sociale e politica della realtà cittadina. A indurre il ceto agricolo a tale scelta, che potremmo quasi definire di massa, sono certo le condizioni difficili del lavoro sulla terra, la sua scarsa retribuzione e il basso reddito delle campagne e delle aree agricole, nonché la precarietà di una vita messa a repentaglio dall’inclemenza del tempo – alluvioni, gelate, siccità –, dalle epidemie che uccidono gli animali da lavoro e mettono in pericolo le colture dei campi, allora non protette dall’uso dei fertilizzanti e a volte non assistite neppure da una corretta pratica del sovescio. A spingere i contadini verso le mura urbane sono però anche altri motivi, primo fra gli altri il desiderio di cogliere le opportunità di un promettente mercato, accresciutosi per lo sviluppo delle industrie cittadine: in particolare quella tessile.

Così fra i cittadini di recente inurbazione, quasi sempre scesi in città dal contado, possiamo reperire mercanti girovaghi e chierici, lavoratori in possesso di capacità manuali e artigiani che hanno acquisito specifiche competenze nei numerosi laboratori delle aziende signorili sia laiche che ecclesiastiche.

Fra i cittadini nuovi – «la gente nova» – compaiono non di rado persone di condizione servile che dalla fuga dalle campagne si attendevano il conseguimento di un miglior tenore di vita, qualche forma di libertà personale e soprattutto la possibilità di sottrarsi all’obbedienza al signore, un’obbedienza dura a sopportarsi, soprattutto a livello psicologico.

Gli statuti di diverse città d’oltralpe francesi e fiamminghe, inglesi e tedesche, recitavano infatti che chi fosse riuscito a rimanere in città per un anno e un giorno senza che il signore fosse in grado di scovarlo e di far valere i propri diritti sulla sua persona, questi aveva la facoltà di rimanere in condizione di personale libertà. E ciò spiega ampiamente una frase comunemente detta in Germania, e ripetuta dalla famosa Cronaca di Ottone di Frisinga, ossia che «l’aria della città rende liberi».

Certo sarebbe errato conferire a queste parole un valore troppo rigido e rispondente al vero. Comunque non può negarsi che la vita cittadina suscitò allora un fascino indicibile su molteplici strati della popolazione disposti anche a sacrifici, pur di trovare una sia pur precaria collocazione cittadina.

La società urbana, o per meglio dire i burgenses (come si dirà sia in Italia e sia soprattutto Oltralpe per contrassegnare l’origine dei cittadini nel borgo da cui erano sbocciate nuove, più grandi città) svolgevano un lavoro particolare e diverso, anche se parecchi contadini furono impiegati a coltivare i campi e gli orti rimasti in considerevole numero immediatamente fuori le mura o anche all’interno di esse. Non di rado gli agricoltori giungevano dai campi meno lontani per portare a vendere in città i prodotti della terra, nonché formaggi, uova, latte, vino e animali da cortile, cibo prelibato sulle tavole dei più ricchi, e questo era il primo passo, dopo di che nasceva la possibilità di trovare una più stabile collocazione urbana.

Di solito però i burgenses o borghesi si dedicavano al commercio e all’artigianato, attività aumentate con la crescita della popolazione e che necessitavano di una specializzazione più raffinata e complessa per soddisfare le esigenze superiori del nuovo mercato.

Più volte poi, i nuovi arrivati si ponevano al servizio di potenti uomini d’affari, soprattutto di grandi commercianti che li utilizzavano come commessi e garzoni, si facevano accompagnare da loro quando partivano per provvedersi di merci provenienti da zone molto lontane e compivano viaggi che era disagevole far da soli: si pensi al padre di Francesco d’Assisi abituato a recarsi in Francia, per comperare stoffe pregiate provenienti da quelle terre e che nei lunghi percorsi costantemente pensava al giovanissimo figlio, natogli dal matrimonio appunto concluso con una francese – Monna Pica – conosciuta durante il lungo girovagare in quelle zone e fra quelle industrie.

In questi casi dunque, i fuggiaschi dalle campagne, se avevano voglia di lavorare e avevano coraggio per le novità e attrazione per un tipo di vita meno consueto, finivano per svolgere un’attività di tipo addirittura internazionale e partecipavano spesso a viaggi che resero la civiltà comunale più ricca e articolata.

Una società ben diversa si afferma dunque, rispetto a quella animatasi sul finire del IX secolo, allorché, secondo la formulazione del religioso francese Adalberone di Laon, si sostenne che nelle condizioni di vita comune la Societas Christiana poteva considerarsi suddivisa in tre ordini: coloro che pensavano alla salvezza dell’anima con le preghiere e le meditazioni e le prediche – ossia gli Oratores –, quelli che prendevano le armi per la difesa della Chiesa e dei fedeli – ossia i Bellatores – e, infine, i contadini che lavoravano i campi e procacciavano il pane per tutti gli altri, denominati genericamente Laboratores.

Infatti, con il XII-XIII secolo tra i Laboratores bisognò comprendere anche i magistrati, i medici e gli speziali, gli insegnanti, i commercianti, i banchieri, tutti coloro insomma (non esclusi gli usurai reietti ma ricercati nell’ambito di una società in espansione e priva di denaro) che con l’espandersi e l’affermarsi della civiltà comunale ebbero importanza sempre maggiore e sempre più precisa.

Tutto ciò dunque contribuì a rendere ancor più distaccata la vita delle campagne rispetto a quella delle città. Sui campi, con i laboratores veri e propri, rimasero per solito, donne, vecchi e bambini. Coloro invece che erano in età di lavoro e avevano l’ambizione di migliorare la loro esistenza e la loro situazione economica si recarono nelle città simbolizzate spesso dalle mura di cinta, dalle porte d’ingresso, dalle posterulae, dai fossati, dai ponti levatoi e soprattutto rese operanti quando nel loro seno prosperarono più e più gruppi sociali volti a interessi, lavori e destini diversi.

Perciò disse felicemente Roberto Sabatino Lopez che l’esistenza delle città non fu determinata tanto dal numero dei loro abitanti che poté esser maggiore o minore, ma dal moltiplicarsi di attività economiche e di interessi che resero i centri urbani una sorta di «stato d’animo».



Di solito le città cercarono di conseguire una sempre maggiore autonomia nei confronti del più lontano potere politico e ciò accadde in particolare per i centri cittadini italiani e per quelli nord-europei della Fiandra e della Lega Hanseatica. Tuttavia, bisogna guardarsi dal generalizzare troppo questa convinzione e dal prestarle troppo preciso e automatico valore.

Infatti, la differenza che c’è tra città italiane e d’Oltralpe, anche quelle non appartenenti alla zona fiammingo-franco-germanica (ma su questo punto torneremo fra poco), non generò una contrapposizione totale, mentre contatti fra le diverse situazioni rimasero più spesso di quanto non si immagini.

Una difformità piuttosto marcata fra lo status italiano e quello d’Oltralpe è riscontrabile invece (tanto per indicarne almeno uno) nell’atteggiamento della nobiltà. In Italia i nobili rimangono legati alle città, abitano al loro interno anche se hanno molteplici residenze in campagna in cui vivono una buona parte dell’anno. In Francia, in Inghilterra e in altre terre dell’Occidente i nobili predilessero soprattutto le loro tenute e continuarono a vivere nei loro castelli. Le città franco-britanniche pertanto risultarono meno ricche e furono abitate da persone meno eleganti e raffinate.

Molto bene sottolineò tal fenomeno Salimbene de Adam, quando, ricordando la visita di Luigi IX il Santo in un convento di Sens, disse che ad accoglierlo V ’erano uomini e donne malvestiti, mentre i nobili risultavano del tutto assenti. In Italia se una simile situazione si fosse verificata – aggiunse Salimbene – in una città tosco-emiliana, Siena, Lucca o Bologna, il fior fiore della nobiltà locale si sarebbe recato ad accogliere il sovrano!

Il patriziato urbano presente e operante nella nostra penisola ebbe tuttavia importanza crescente in ogni luogo e all’aristocrazia del sangue si unì assai presto la prosperità del ceto mercantile arricchito, provvisto di palazzi che gareggiarono con quelli delle famiglie feudali.

Comunque, seppur meno presente all’interno delle mura, la nobiltà franco-anglo-germanica mantenne pur sempre un saldo controllo territoriale, anche se delle città d’Oltralpe, i nobiles spesso non riuscirono ad ottenere il predominio politico e tanto meno vi riuscirono per il contado.

Nelle Fiandre e nella Francia del nord, il Comune sorse pertanto dall’impulso dei cittadini che, guidati da personaggi eminenti per censo e prestigio sociale, strinsero giuramenti di pace per precostituire una situazione di concordia all’interno delle città, per possedere spazi di autonomia e per limitare gli abusi del signore del luogo.

In genere allora si stipularono accordi con i nobili per riceverne in cambio la concessione di una Carta del Comune. Tali trattative si conclusero poi più proficuamente quando i Comuni furono in grado di corrispondere cospicue somme di denaro o quando per la debolezza dei sovrani, dei marchesi o dei conti si accrebbe la loro capacità contrattuale.

A volte poi, l’iniziativa passava nelle mani dei signori che, una volta promosso lo sviluppo dei centri abitati da loro dipendenti, li arricchirono di privilegi ed esenzioni e concessero loro la suddetta Carta, in cambio di considerevoli somme di oro e del mantenimento del controllo politico degli uffici amministrativi.

Il movimento comunale tedesco presentò poi sensibili analogie con quello del Nord della Francia e anche lì le autonomie comunali scaturirono da trattative alternate a movimenti di rivolta, mentre la vita politica locale rimase legata a un numero ristretto di famiglie di grandi mercanti e di proprietari terrieri.

Il gruppo dirigente di Magonza, Worms, Norimberga, Ratisbona, Monaco fu caratterizzato, per esempio, da un marcato predominio di famiglie militari legate al governo per conto di vescovati e signorie territoriali. Colonia invece ebbe un carattere più cittadino per l’influsso ivi esercitato con particolare vigore da famiglie di estrazione commerciale. Anche Lubecca fu concentrata nelle mani di grandi mercanti che dettero un notevole sviluppo all’autonomia e all’espansione commerciale del Baltico e del Mare del Nord.

Lubecca in particolare, nel 1226, ottenne da Federico II di Svevia il privilegio della diretta dipendenza dall’Impero, cosa che comportò l’obbligo di giurare fedeltà al sovrano – ecco ancora la presenza di usanze feudali – cui furono forniti appositi contingenti armati, ma assicurò in compenso a quel centro la quasi completa autonomia dai signori territoriali, dando luogo alla formazione di un vero e proprio piccolo stato urbano.

Eguali privilegi furono poi concessi ad Aquisgrana, a Colonia, Norimberga e Ratisbona. Un fenomeno analogo si registrò nel Trecento in Boemia, dove alcune città fra le più fiorenti, prima fra tutte Praga, vivace e popolosa, ebbero la libertas sotto la protezione regia.

Nella Spagna cristiana poi, si registrò una rimarchevole differenza fra le città castigliane e aragonesi, contrassegnate dall’egemonia dell’aristocrazia fondiaria e quelle della Catalogna – prima fra le altre Barcellona – contraddistinte da una struttura sociale assai composita in cui l’amministrazione cittadina fu appannaggio del patriziato del quale fecero parte nobili e soprattutto mercanti. Nel Duecento tuttavia, la monarchia ivi operante cercò di espandere il suo dominio sulle città, designando propri governanti affiancati ai cittadini.

I sovrani inglesi, da parte loro, si orientarono allo stesso modo e favorirono lo sviluppo delle città alle quali sollecitarono l’appoggio nel corso delle lotte contro i baroni. Esse tuttavia conservarono le loro autonomie nei limiti non contrastanti con un ordinamento di forte impronta monarchica.

Nell’Occidente cristiano insomma i centri urbani si rafforzarono gradualmente ed ebbero una preminente capacità commerciale, mentre minore fu la loro influenza politica. Ovunque poi essi ottennero autonomie mediante l’elezione di giudici e di organismi amministrativi. Ad accostarli ad altri contribuì poi la loro pronunciata tendenza ad aristocratizzare i ceti dirigenti e pure le zone di più forte e sicuro sviluppo mercantile e industriale.

Accennando allo sviluppo dei centri urbani continentali abbiamo avuto già modo di notare che in Italia le comunità cittadine non erano formate soltanto da mercanti e artigiani, ma comprendevano numerose persone tratte dalla media e piccola nobiltà, ricca di beni fondiari e di diritti di giurisdizione su villaggi e terre circostanti. Spesso si trattò dei feudi appartenuti alla Chiesa vescovile, i cui titolari, al contrario dei feudatari non cittadini, erano collegati con il signore e con il vescovo e l’uno e l’altro li aiutavano nell’amministrazione della giustizia, nella riscossione delle imposte, nella manutenzione delle mura e nella difesa militare.

La situazione politica interna cittadina non era né chiara né univoca, in quanto le funzioni pubbliche non erano sempre svolte dal vescovo, ma venivano ripartite fra diversi ceti politici: il vescovo, il conte, il capitolo della cattedrale, nonché i grandi monasteri. A rendere complessa la situazione concorse inoltre l’attivismo delle comunità cittadine che spesso arrivava a far ascoltare le sue ragioni vuoi alle autorità locali, vuoi al sovrano.

Il quadro politico-istituzionale fu dunque frammentato e perciò permise alle forze sociali di articolarsi autonomamente, anche se si manifestò poco adeguato a disciplinare le tensioni e i contrasti sociali, generatisi all’interno di città numerose e socialmente complesse.

All’incremento della popolazione urbana e alla differenziazione delle attività artigianali e mercantili si congiunse l’immigrazione dalla campagna di contadini e di nobili. Questi ultimi, poi, non si spostarono per motivi di lavoro ma per incrementare le loro sostanze, conservando le tradizioni militari e le attitudini al comando, cosa che non li pose quasi mai nelle condizioni di impegnarsi per assicurare la pace pubblica.



Il Comune dei consoli – come lo denominerà Giovanni Tabacco – si presenta con una notevole flessibilità istituzionale, senza pretese di esclusività. Esso non cercò di monopolizzare le funzioni di carattere pubblico nelle città, non contestò diritti di esazione e di controllo sui mercati, su pesi e misure, su posti di dazio o pedaggio spettanti ad enti ecclesiastici o trasmessi ereditariamente alle famiglie comitali.

Il Comune cittadino consolare rappresentò una forte esigenza di partecipazione che rimase al di là del periodo consolare stesso e divenne uno dei connotati dell’intera civiltà comunale.

Già nel XII secolo Milano avanzò prepotentemente nell’ambito comitale e della città di Lodi mentre a Castel Seprio sostituì i conti locali con l’autorità dei consoli della medesima comunità rurale.

Dove il Comune subentrò al conte – Pisa, Genova, Bologna, Padova, Verona, Firenze – la sua autorità si estese di fatto e di diritto al contado. Quando successe al vescovo e si sviluppò in un quadro episcopale, in esso ebbe invece a generarsi una realtà resa più complessa dalla presenza della giurisdizione ecclesiastica.

Il Comune nacque con modalità ovunque peculiari che si differenziarono dall’esempio milanese e che si notarono nelle istituzioni affermatesi nei quarant’anni intercorsi fra il 1080 e il 1120, ossia nell’epoca della lotta per le investiture. In certi casi il potere consolare è accertabile con qualche anno di ritardo, ma si tratta probabilmente di situazioni casuali, legate alla perdita o alla sottrazione dei primi documenti.

Questa comunque la data di nascita dei primi Comuni italiani: Pisa (1081), Asti (1095), Milano (1097), Arezzo (1098), Genova (1099), Pistoia (1105), Ferrara (1105), Cremona (1112), Lucca (1115), Bergamo (1117), Bologna (1123), Piacenza (1126), Mantova (1126), Modena (1135), Verona (1136).

Il potere in questi casi si concentrò spesso nel ceto aristocratico, mentre in città toscane e piemontesi di sviluppo mercantile, si mostrò preminente la presenza dei commercianti e degli imprenditori.

Sempre però i termini di consules e consulares furono adoperati per riferirsi al gruppo di famiglie aristocratiche o borghesi da cui provennero le magistrature consolari.

Va detto inoltre che in un primo tempo i gruppi consolari non costituirono un ceto chiuso, in esso infatti entrarono tanto i nobili immigrati dalle campagne, quanto i mercanti arricchitisi. La chiusura invece si verificò fra il XII e il XIII secolo in seguito alla grande crescita mercantile e artigianale, quando le famiglie dominanti cercarono di tener fuori le altre dai più diretti ambiti del potere.

I consoli per altro si ripromisero di seguire gli interessi dell’intera città e non solo del gruppo sociale che li espresse e ciò fa comprendere perché essi, almeno in questa prima fase, godettero del consenso di pressoché tutto il complesso urbano.

Gli organi del governo consolare furono quasi sempre l’Arengo ovvero l’assemblea generale dei cittadini, cui spettò di decidere sulle questioni interessanti la collettività cittadina, quindi il Collegio dei consoli che ebbe il potere esecutivo.

I consoli rimasero in carica per un periodo ristretto, 6 mesi o un anno tutt’al più, onde evitare la possibile affermazione di regimi personali. Ciò consentì una rapida rotazione di cariche e pertanto di quasi tutti gli esponenti delle famiglie che espressero il Comune, giunte agevolmente al vertice della sua amministrazione.

All’inizio del mandato, i consoli compirono un giuramento nell’Arengo con cui si legarono alla garanzia della giustizia e della pace, alla cura del bene, alla difesa della città, al rispetto delle leggi e delle consuetudini vigenti e alla soluzione delle questioni in rapporto con la realtà locale.

Anche i cittadini fecero poi un giuramento, presenti i consoli, con cui promisero obbedienza e collaborazione rivolte al mantenimento dell’ordine e della pace.

Quando in principio l’Arengo fu costituito da quanti avevano preso l’iniziativa di sostituirsi alle autorità presenti per dar vita al Comune, l’elezione consolare avvenne mediante acclamazione. Quando poi entrarono nell’assemblea tutti i capifamiglia cittadini, la situazione si fece complessa e si resero necessari cambiamenti di carattere istituzionale: l’assemblea generale fu allora di fatto sostituita da due consigli: il Consiglio maggiore i cui poteri furono deliberativi e un più ridotto Consiglio minore – detto pure Consiglio di credenza o Consiglio degli anziani – affiancato ai consoli durante il disbrigo del loro lavoro, dotato di potere esecutivo.

Le modalità elettive cambiarono nelle varie città, ma i sistemi elettorali furono predisposti in modo da assicurare la prevalenza ai notabili. Anche l’elezione dei consoli non fu più direttamente appannaggio del Consiglio maggiore, ma si svolse attraverso due o tre gradi intermedi che assicurarono il monopolio delle famiglie predominanti.

Molto presto l’amministrazione comunale si prefisse il compito di comunicare con il circostante mondo rurale.

Canale preferenziale di trasmissione con tale ambiente fu di frequente l’aristocrazia cittadina, dotata di beni fondiari e di diritti giurisdizionali sui contadini e spesso legata pure ai signori feudali e ai missi regi e comitali da rapporti parentali mediante i quali risolse facilmente i contrasti inevitabili in un momento di tanto accentuata sperimentazione politica.

Inoltre, orientarono decisamente il Comune verso il controllo del circostante contado i mercanti e gli artigiani, gli uni e gli altri nell’intento di estendere le loro attività e quindi di eliminare gli ostacoli alla circolazione delle merci, originati dal cumulo delle giurisdizioni locali in concorrenza fra loro.

Furono questi gli interessi di cui il preminente ceto si fece portavoce, in quanto la sua autorità venne connessa a una non comune capacità di farsi interprete delle esigenze della comunità cittadina.

L’abilità comunale di proiettarsi sul contado e sulle città vicine si esplicò in modi e tempi diversi da città a città e da zona a zona e il XIII secolo rappresentò il momento in cui essa apparve più ampia.

Tuttavia non mancarono occasioni in cui la vitalità cittadina si rivelò tanto grande che, al termine del XII secolo, il processo di superamento del particolarismo politico dovette considerarsi già in atto. Proprio questo infatti si verificò in Milano, già all’inizio del XII secolo, impossessatasi di territori e di città limitrofe quali Pavia, Novara, Como e Lodi, dando luogo alle ragioni che richiesero l’intervento dell’imperatore, appena esso ebbe modo di far sentire pienamente la sua autorevole presenza nella penisola.



Anche se lo sviluppo della vita cittadina e la costituzione di amministrazioni autonome sono un fenomeno tipicamente italiano e ad esso ci riferiamo in prevalenza nell’ambito della presente ricerca, non possiamo dimenticare che una marcata ripresa della vita cittadina si manifesta, sia pure in forme diverse, in altre zone dell’Occidente cristiano. Pertanto dobbiamo, anche se di passata, far cenno alla fioritura dei centri urbani nella Francia settentrionale, in Provenza, in Catalogna, nei Paesi Bassi e in Germania, tutti luoghi in cui molto spesso tale rinascita viene denominata come Comune. Certo però l’ampliamento dei Comuni d’Oltralpe presenta differenze sensibili nel rapporto creatosi fra città e campagna e in quello fra Comune e stato.

In Italia, come abbiamo sino ad ora veduto, ma anche in Linguadoca, il progressivo inurbamento di elementi di provenienza feudale fa sì che il Comune cittadino conservi interessi rurali, tanto che esso si estenderà sul contado fino a identificare il suo territorio con quello della diocesi o del comitato. Così l’amministrazione comunale diviene un piccolo stato territoriale che tende ad assumere potere, oltre che economico e commerciale, anche politico.

Le città d’Oltralpe invece, spesso di recente formazione, non conoscono la presenza dell’aristocrazia feudale, che rimane rinserrata nei propri castelli e nelle foreste che li circondano e la città, o borgo che dir si voglia, con i suoi burgenses – da cui borghesi – resta ben separata dalla campagna e non estende la sua giurisdizione oltre il confine delle mura cittadine o dell’immediato suburbio.

Ancor più nette sono poi le differenze nel rapporto fra Comuni e stato, spesso accentrato e in mano a monarchie nazionali e a grandi signori, i quali non sono disposti a riconoscere alle nuove formazioni un potere diverso da quello commerciale. Anzi i monarchi occidentali presto si imporranno sulle amministrazioni che, una volta ricevuta l’autonomia amministrativa e talvolta giudiziaria, restano per altro completamente nelle mani della corona e delle sue strutture.

In Francia però la monarchia, che per mantenersi in vita e accrescere il suo prestigio deve appoggiarsi sul sistema feudale e intende pertanto frenare l’eccessivo potere dei grandi feudatari, si avvale dei centri urbani e della borghesia cittadina. Così, dal XII secolo in poi, le città francesi si contraddistinguono in città feudali, alle dirette dipendenze dei signori locali che consentono loro un’assai limitata libertà di manovra, e in città della corona che raggiungono più larghe autonomie, sempre però restando organi del potere centrale, quindi assai diverse da quelle dell’Italia centrosettentrionale.

Le città dei Paesi Bassi si originano sovente dalla presenza di un mercato e sorgono anche prima del castello costruito per proteggerle e riscuotere le tasse loro imposte. Alcuni centri costituiscono la stabile residenza dei mercanti e dei loro magazzini abbandonati con la primavera, quando si formano le cosiddette hanse o carovane, dirette da un hansgraf che lungo la strada raccoglie altri mercanti che vogliono commerciare lontano dal loro paese.

Anche tali centri e i mercanti che li costituiscono sono sottoposti al re. I mercatores formano delle associazioni, dette gilde, nate per motivi religiosi e presto trasformatesi in una sorta di corporazione, volta a provvedere ai bisogni comuni.

In varie città le gilde diverranno organi amministrativi del castrum e del burgus. Così accade a Tournai e a Bruges dove le finanze cittadine saranno sorvegliate dalla gilda dei mercatores, fino a tutto il Trecento. Anche a Lille il tesoriere cittadino prende il nome di hansgraf.

In questa realtà si formerà dunque un regime municipale che durante il Duecento avrà come organo significativo il collegio degli Scabini. All’inizio nominati a vita dal signore, fra i cittadini più autorevoli, essi saranno poi rinnovati annualmente e cooptati dagli Scabini uscenti.

In alcuni centri accanto allo scabinato si forma un collegio di giurati, che nel Trecento diverrà consiglio cittadino con una posizione sempre più autonoma e competenze vaste, relative all’amministrazione della giustizia, all’esercito e all’autonomia cittadina, parzialmente sottratta al signore e ai suoi funzionari. È questa insomma la situazione relativamente più somigliante a quella comunale italiana.

Le città tedesche conosceranno una sensibile ripresa dopo le vittorie degli Ottoni sugli Ungheri e sugli Slavi e quando Ottone i prosegue la sua avanzata verso le terre dell’Est, lungo il corso dell’Elba e dei fiumi minori, lungo le vecchie strade commerciali un tempo meta di notevoli traffici, si animò un notevole numero di nuovi centri militari, commerciali e religiosi. Soprattutto le città mercantili prenderanno però progressivamente corpo sino a quando non diverranno sedi episcopali e addirittura metropolitiche. Sorgeranno in tal modo centri significativi come Magdeburgo, Würzburg, Brema, Verden.

I commercianti si moltiplicano e ricevono protezione dai sovrani che concedono loro ampi privilegi, anche se durante l’XI secolo non si ha notizia della formazione di gilde per l’area tedesca così come se ne accumulano per quella franco-fiamminga.

Le fonti cittadine cominciano tuttavia allora a parlare dei mercatores e poi dei burgenses, un’espressione che non può essere ancora colorita di significato sociale, ma indica gruppi economici già forti e in posizione di progressivo potere. Fra i burgenses infatti cominciano a emergere gli optimi civitatis e i primores civitatis.

Con la fine dell’XI e l’inizio del XII secolo, tali ceti daranno luogo alle prime assemblee cittadine nel cui corso si pronunciano giuramenti – coniurationes – di effettuare con scrupolo e a vantaggio di tutta la comunità vari compiti amministrativo-economici e giudiziari. Sarebbe tuttavia errato dare a tale commune civium ius un valore politico che non ebbe e che mantenne le amministrazioni sempre sotto il potere dei sovrani e dei signori feudali.

I feudatari poi furono incoraggiati dai sovrani a costituire nuovi centri non solo per finalità commerciali, ma per favorire nuovi insediamenti militari e per colonizzare territori rimasti per lungo tempo disabitati e privi di strutture di qualsiasi tipo. La carta di fondazione di Friburgo in Brisgovia – 1120 – che si richiama alle consuetudini di Colonia, quella di Lipsia – 1156 – che riceve i suoi diritti da Halle e da Magdeburgo, la comunità di Lubecca – 1158 – che riceverà i suoi iura da Soest, e mediatamente dalla stessa Colonia, mostrano una tendenza tutta germanica alla formazione delle cosiddette famiglie di città contrassegnate da uno stesso diritto pubblico e privato, non dipendente dalla situazione politica.

A questo tipo di centri urbani vanno aggiunte anche in terra tedesca altre amministrazioni locali che vedranno la luce per motivi politici. Filippo di Svevia, all’inizio del Duecento, potenzierà ad esempio dei «consigli» cittadini – Rat – contro Ottone IV di Brunswick e quest’ultimo farà la stessa cosa nei riguardi dello Svevo. Ciò come è naturale spinge anche le città tedesche ad assumere verso la metà del Duecento e poi nel secolo successivo un potere che non sia solo di carattere commerciale e che cerca di espandersi sulle zone circostanti.

Come però accade in territorio franco-fiammingo, anche in Germania, i feudatari e i sovrani staranno molto attenti a isolare le città desiderose di conquistarsi una supremazia di carattere politico. Quindi la formazione delle città imperiali accrescerà la potenza economica di varie comunità ma ne annullerà ogni velleità politica. In egual misura e forse ancor più saranno prive di autonomia le città territoriali. Quelle libere – freie Städte – come le appartenenti alla Lega Hanseatica, saranno poi più prospere ma ancor meno dotate di strumenti autonomistici.

È evidente dunque che solo il Comune italiano rappresenta sotto ogni aspetto un nuovo sistema di governo cittadino, un fatto innovativo, basato su una antica tradizione mai interrottasi neppure durante le invasioni barbariche. Di fronte a ciò, le situazioni locali delle regioni occidentali del Continente pongono interessanti problemi di amministrazione e di governo, un’evoluzione tesa ad ammodernare la vita dei centri urbani, ma incapace di modificare profondamente e originalmente la situazione politica.



A mostrare che la situazione italiana – ora che vi facciamo ritorno – era in movimento e che l’Impero era in grado di influirvi notevolmente contribuì l’elezione di Federico I Barbarossa, incoronato re di Germania il 4 marzo 1152 in Costanza e designato quale imperatore.

Il sovrano, accompagnato dal suo futuro biografo e zio, Ottone di Frisinga, si impegnò subito a riportare all’antica potenza l’autorità imperiale con ogni mezzo disponibile. Per prima cosa, dunque, organizzò per l’anno successivo una Dieta a Costanza, cui presero parte anche i legati di papa Anastasio IV (1153-1154). Lì, Barbarossa manifestò la sua certezza secondo cui potere politico e spirituale dovevano collaborare su un piano paritario e riconfermò le sue prerogative in materia di nomina dei vescovi tedeschi.

In pari tempo egli garantì prestigio e potenza alla Chiesa di Roma, ottenendo in cambio da Anastasio la promessa di una rapida incoronazione romana.

A Costanza arrivarono pure due messi della città di Lodi per chiedere giustizia contro la prepotenza milanese che, dopo la distruzione della città rivale, ne vietava in pratica la ricostruzione.

Tale richiesta, cui si affiancò presto quella di altri centri lombardi angariati dall’espansionismo milanese, convinse Federico a concentrare la sua attenzione sull’Italia, ove la moltiplicazione impetuosa delle autonomie comunali aveva dato luogo a una situazione intricata e incomprensibile per l’Impero, in quanto sensibilmente diversa da quella germanica, ove lo sviluppo cittadino non pregiudicava l’autorità imperiale ma la favoriva come contrappeso alla feudalità e riservava ai rappresentanti del sovrano precisi margini di intervento amministrativo e giudiziario.

Al contrario in Italia i centri urbani come la metropoli ambrosiana pretendevano di avere gli stessi poteri del sovrano all’interno del territorio urbano e anche all’esterno, allorché non si peritavano di dichiarare guerra ad altre città suddite dell’Impero, come se l’una e le altre avessero rappresentato poteri del tutto indipendenti da quello imperiale.

Certo, sviluppi di tal segno non erano conciliabili con il complesso programma politico federiciano che si basò sui seguenti punti: potenziamento dei legami feudali in Italia e in Germania all’uopo di coordinare e condizionare i poteri signorili operanti «in loco»; controllo dei territori dipendenti dalla corona mediante i ministeriales, ossia quei funzionari di provata fedeltà alle istituzioni, condizionanti la Chiesa tedesca e le città imperiali germaniche; il riordino e l’utilizzo dei diritti di regalia ovvero dei diritti inalienabili dell’autorità regia, quali l’amministrazione della giustizia, la difesa del territorio, la riscossione delle imposte.

La convergenza fra la riflessione giuridica di Federico con quella dei giuristi dell’ateneo bolognese ebbe in breve immediata conferma.

Nell’ottobre 1154 il Barbarossa era in Lombardia ove celebrò la prima Dieta di Roncaglia. Gli ambasciatori milanesi vi parteciparono con un’ingente somma di denaro, onde ottenere la conferma dei diritti regi esercitati da tempo dal Comune e inoltre della signoria su Como e Lodi. Federico invece rifiutò l’offerta, mise la città al bando e la privò delle regalie. Non essendo egli però ancora così forte da imporre la sua volontà con la guerra, si contentò all’inizio di distruggere con Asti, Chieri e Galliate, soprattutto Tortona, tradizionale alleata dei Milanesi, invano difesi dalla succitata città. La caduta del centro lombardo avvenne il 19 aprile 1155. Federico si diresse poi a Roma per cingervi la corona imperiale.

Prima della incoronazione, secondo gli accordi fatti con il pontefice, il sovrano germanico abolì il Comune creatosi nell’Urbe fra il 1143 e il 1144, allora rappresentato da Arnaldo da Brescia, un riformatore di tradizione patarinica, contestatore del potere temporale dei papi. Arnaldo, da tempo in dissenso con i gruppi dirigenti romani per le sue posizioni religiose, fu catturato con l’intervento del futuro imperatore e messo al rogo.

Il sovrano poi ricevette la corona imperiale da Adriano IV e nel settembre 1155 passò le Alpi per far ritorno in Germania.

Nel 1158 egli scese nuovamente nella penisola con un forte esercito e con propositi decisamente bellicosi. In quell’occasione il Barbarossa convocò una nuova Dieta a Roncaglia, alla quale risultarono invitati anche quattro autorevoli giuristi e docenti dell’Università bolognese: Martino Gosia, Ugo, Bulgaro e Jacopo.

Ad essi Federico chiese una precisa determinazione e delimitazione dei diritti di regalia. L’elenco preparato dai giuristi, poi aggregato alla Constitutio de regalibus promulgata dall’imperatore, era sostanzioso e comprendeva il diritto di battere moneta, di nominare i magistrati, l’imposizione di dazi e pedaggi, le imposte sul commercio, la riscossione degli utili provenienti dal pagamento delle multe, l’acquisizione dei patrimoni rimasti senza legittimi proprietari, i redditi della pesca e delle saline, le miniere d’argento, l’imposizione di lavori per la riparazione e la difesa delle proprietà pubbliche, le imposte su fiumi, ponti, porti e ripatico.

Tali erano insomma i diritti dei quali i Comuni si erano impossessati e che Federico era disposto a lasciar loro in godimento, ma a condizione che essi pagassero un tributo annuo e riconoscessero nell’Impero la fonte di ogni potere. In base a pari principio egli elaborò pure una Constitutio pacis con cui vietò la formazione di leghe fra le città e la dichiarazione di guerre private del tipo di quella recentemente notificata da Milano a Lodi.

Federico poi prese a occuparsi di contee, marche e ducati, di cui ribadì la dipendenza dall’autorità regia e dai beni allodiali cui era legato l’esercizio delle giurisdizioni signorili.

In seguito alla Dieta di Roncaglia del 1158, Federico I oltre che nei riguardi dei Comuni precisò la sua linea politica verso il papato, dati i coinvolgimenti che esso avrebbe potuto avere nella politica comunale. Inoltre egli precisò tal linea pure nel rapporto con lo stato normanno meridionale.

Il risultato della Dieta e delle successive costituzioni per la restaurazione del potere imperiale generò la formazione di un imponente gruppo di oppositori fra i quali si contarono molti Comuni lombardi e veneti, nonché il pontefice Alessandro III (1159-1181). La reazione di Federico fu imprevedibilmente dura. Alessandro III fu costretto a riparare in Francia e fu sostituito con l’antipapa Vittore IV (1159-1164). Nel 1162 Milano fu assediata e rasa al suolo dai soldati imperiali.



Lo smacco subito da Milano non vanificò la resistenza dei Comuni, così quelli veneti nel 1164 organizzarono la Lega veronese, poco dopo accompagnata dalla Lega cremonese, capeggiata per l’appunto da Cremona, una volta fedele all’imperatore da cui aveva ottenuto regalie contro il versamento di un tributo annuo di 200 marche d’argento.

Dalla fusione dei due organi nacque la Lega Lombarda, sancita dal giuramento di Pontida del 7 aprile 1167.

A essa si richiamò subito Alessandro III in onore del quale i Comuni chiamarono Alessandria la nuova città posta in un punto strategico, alla confluenza del Tanaro con la Bormida, per controllare i conti di Biandrate e i marchesi del Monferrato, fedeli all’Impero.

Alessandria sorgeva in una zona di grande importanza, in una enclave fra il territorio pavese, le terre di Biandrate, quelle del Monferrato. Essa rappresentò dunque il limite di rottura per la difesa delle consuetudines e i princìpi di Roncaglia.

Contro Alessandria, Barbarossa raddoppiò gli sforzi senza riuscire a ottenere ragione della caparbia avversaria. Così nella primavera del 1176, egli risolse di levare l’assedio per rientrare in Germania. Tuttavia, durante la marcia di ritorno rapida e a tappe forzate, l’esercito imperiale fu investito dalle forze della Lega, superiori di numero e determinate ad averla vinta sull’imperatore che fu decisamente sconfitto presso Legnano (1176).

Federico allora, vista la difficoltà di conseguire risultati militari, mostrando intelligenza politica e non comune sensibilità, puntò su una soluzione diplomatica volta a infrangere il fronte degli oppositori.

Pervenne allora a un accordo con Alessandro III , impegnandosi all’abbandono dell’antipapa e alla restituzione alla Chiesa di territori e di regalie precedentemente sottratte al papa.

L’anno dopo a Venezia (1177) si pervenne alla successiva tregua di 6 anni che dette modo a Federico di occuparsi con più attenzione dei problemi della Germania. Nel 1183 poi, egli stipulò con i Comuni il trattato di pace a Costanza. Il dispositivo approvato fu un abile compromesso, se rifletteremo sul potere economico mantenuto anche in seguito dall’imperatore rispetto ai Comuni.

La vittoria legnanese fu appannaggio della Lega Lombarda. Si rammenti infatti in proposito la situazione precedente: a Piacenza inizialmente venne chiesta dall’imperatore una pensio di 1050 libbre. Nel complesso – dice però Rahevino – i diritti usurpati a Federico I ammontavano a 30.000 talenti l’anno.

Nel 1158 Milano aveva dovuto versare 9000 marchi, nel 1160 Cremona pagò 11.000 talenti a Federico per la distruzione della vicina Crema. Per violazione di pace la multa era pattuita in 100 libbre d’oro, una località fortificata doveva versarne 20, duchi, marchesi e conti erano tassati per 50, i valvassores per 20, i vassalli minori per 6. Nel 1167 Bologna pagò 6000 libbre per il ritiro delle truppe del Barbarossa.

Con il trattato di Costanza lo Svevo salvaguardò il principio della derivazione dei poteri pubblici dall’imperatore e garantì ai Comuni collegati le regalie, tra cui il diritto di costruire fortezze e di costituirsi in leghe.

I Comuni, tuttavia, in cambio dovevano versare una indennità straordinaria all’imperatore di 15.000 libbre, più un tributo di 2000 libbre all’anno. Inoltre, essi dovevano corrispondere al sovrano il fodro, ossia un’imposta che copriva il costo del foraggio dei cavalli imperiali impiegato in occasione delle sue discese in Italia. Essi poi dovevano permettere il ricorso al tribunale imperiale avverso le sentenze dei giudici cittadini.

Dal 1183 al 1190 insomma, gli introiti annuali fissi del Barbarossa in Italia ammontarono a 100.000 libbre. Se la sua fu dunque una sconfitta, dobbiamo dire che i risultati per l’Impero non furono negativi.

Anzi in seguito a Costanza, Federico divenne il sovrano più ricco dell’Occidente dopo il re inglese. Egli aveva poi terre e sostanze in misura maggiore di quelle appannaggio del re francese. È giusto pertanto affermare che la vittoria della casata sveva derivò molto più dall’accordo che dalla guerra contro i Comuni.

In quanto alla questione dei consoli, Costanza dette anche in questo caso una risposta. Fu deciso infatti che essi fossero eletti autonomamente dai cittadini e che dovessero ricevere ogni quinquennio un’investitura formale da parte imperiale; tuttavia poteva provvedervi anche il vescovo nelle città in cui egli era titolare dei pubblici poteri.

Riassumendo i complessi rapporti fra Federico I e i Comuni, nell’arco di tempo compreso fra la Dieta di Roncaglia del 1154 e la pace di Costanza del 1183, ricorderemo le spedizioni compiute dal Barbarossa in Italia:



1. (1154-1155) Barbarossa viene incoronato imperatore.

2. (1158-1162) Viene emanata la Constitutio de regalibus a Roncaglia. Si ribellano Genova, Milano e Crema. Quest’ultima verrà distrutta nel 1160 e Milano lo sarà nel 1162. Viene messo a punto il programma contro papa Alessandro III .

3. (1164) Costituzione della Lega veronese.

4. (1166-1167) Formazione della i Lega Lombarda.

5. (1174-1177) Federico I è battuto a Legnano; si raggiunge la tregua a Venezia, Alessandro III è riconosciuto dall’imperatore.

6. (1186) La VI discesa si snoda in una pacifica atmosfera realizzatasi dopo la pace di Costanza (1183). Federico conclude questa volta per il figlio Enrico VI il matrimonio con Costanza d’Altavilla, zia di Guglielmo II il normanno, ultimo re di Sicilia.



Il complesso delle discese, delle guerre, delle vittorie e delle sconfitte, degli accordi di pace e delle iniziative diplomatiche pone in evidenza il grande disegno realizzato dall’imperatore e inoltre il ruolo decisivo in esso occupato dai Comuni italiani.



Se la battaglia di Legnano rappresenta il momento di massima espansione e affermazione dei Comuni lombardo-padani, la pace di Venezia costituisce il momento di grande vittoria del pontefice Alessandro III .

L’incontro del 1177 si svolse nei termini più amichevoli possibili sulla gran parte delle questioni formali, relative alla pacificazione. Fu quello un giorno di gioia per tutta la cristianità e segnatamente per il papa.

L’imperatore dei Romani e re di Germania, dinanzi al cui potere tutti avevano tremato per quasi venticinque anni, si impegnava con un solenne giuramento, considerato quasi simbolo di assistenza della grazia divina, ad attuare il concetto di sacro Impero, basato sul riconoscimento della supremazia pontificia. Egli pertanto avrebbe baciato la sacra pantofola di Alessandro, e avrebbe retto la staffa alla sua cavalcatura.

Certo, al di là della promessa di fedeltà alla santa sede, l’imperatore si riservava di proteggere il papa che, quasi come nei secoli precedenti, avrebbe continuato a dipendere da un Impero, denominato sacro, ma pur sempre contrapposto alla Chiesa. Però, nella giornata veneziana trionfarono solo i motivi volti a unire e non quelli destinati a riaccendere in futuro le divisioni fra regnum e sacerdotium.

Alessandro III e Federico I si distinsero entrambi per la cura posta nella realizzazione di grandiosi preparativi. Un cerimoniale complesso e attento ai minimi particolari fu predisposto per far sì che la manifestazione fosse sotto ogni aspetto indimenticabile. Era previsto, ad esempio, il modo in cui l’imperatore doveva muovere verso il papa e quello con cui quest’ultimo doveva farsi incontro a Federico che sarebbe stato assolto dalla scomunica, dietro la più scrupolosa osservanza delle prescrizioni canoniche. Il cerimoniale inoltre prevedeva quanti passi Alessandro e Federico avrebbero dovuto fare dal Canal Grande alla basilica di San Marco, in qual punto preciso, il sovrano avrebbe dovuto spogliarsi dei suoi paramenti e accostarsi al successore di Pietro per il bacio del piede.

Lo stesso Alessandro fu preoccupato di ridurre al minimo l’umiliazione del re sconfitto. Infatti, per non rendere troppo mortificante per Federico la cerimonia con cui avrebbe preso la staffa e guidato la cavalcatura papale, egli decise che la cavalcata, tutto sommato spiacevole anche per il papa, si effettuasse per il brevissimo tratto che congiungeva la tribuna posta accanto al portale di San Marco, all’approdo delle gondole, in modo da conferire a un atto il cui significato era squisitamente politico, un senso simbolico, soprattutto religioso.

Da parte sua l’imperatore cercò in ogni modo di far sì che la sua immagine non uscisse immiserita dall’insieme della manifestazione. Anzitutto egli si fece prestare una grossa somma dai banchieri veneziani poi, accompagnato da una imponente corte al suo seguito, si trasferì presso il centro monastico di S. Nicola al Lido, per ricevere lì dai messi papali, circondato dai principi dell’Impero, l’assoluzione dalla scomunica.

La mattina del 24 luglio 1177 – tale fu il giorno prescelto – ancor prima che si levasse il sole, piazza San Marco era gremita di popolo come accadeva nelle grandi occasioni. Numerosissimi erano gli stendardi e le bandiere dai colori sgargianti, radunati in gran parte presso l’approdo delle imbarcazioni. Di fronte al portale d’ingresso della basilica fu posta una grande tribuna su cui fu collocato un ricco baldacchino per papa Alessandro. Dalle finestre circostanti pendevano drappi preziosi e ghirlande di fiori intrecciati. Prima che sorgesse il sole, il pontefice accompagnato dai cardinali e dai nobili lombardi e siciliani entrò in S. Marco per celebrarvi la Messa. L’organo, accompagnato dal coro, spandeva alti suoni, affievoliti in parte da quello delle campane di tutte le chiese cittadine.

In San Nicola al Lido, frattanto, aveva luogo la cerimonia cui si faceva dianzi cenno. Federico ripudiò l’antipapa Callisto III , ammise i suoi errori e riconobbe come legittimo capo della cristianità Alessandro III da lui combattuto per anni con pervicacia. I nobili del seguito ripeterono anch’essi la formula di rito per far sì che tutti potessero essere considerati cristiani di fatto, oltre che di nome.

Al Lido sbarcarono poi il Doge e il clero cittadino per accompagnare Federico a San Marco. Federico si accomodò in una galea riccamente addobbata, scortato dal seguito e da un tripudio di popolo e di campane per giungere a piazza San Marco nel momento stesso in cui il papa saliva sulla tribuna. In piazza tutto il popolo si inginocchiò, allorché Alessandro levò il braccio per dare la benedizione. Di fronte, sorridente ed eretto, ammantato di porpora con la lancia e la spada nelle mani, si presentò Federico, il quale con tranquillità si accinse a compiere i pochi passi che lo separavano dal baldacchino papale. Egli era circondato dal doge che portava nelle mani una rosa d’oro, dal patriarca e dal clero veneziano recante candele accese, croci e corone.

Giunto presso Alessandro che egli aveva combattuto per venti anni, l’imperatore si apprestò a ricevere con partecipazione commossa ma senza umiltà la benedizione apostolica. Lo sguardo di Alessandro era vagante e stanco e nessuno potrà mai dire se in lui trionfassero sentimenti di compassione per il sovrano perdente o di gioia per la raggiunta, universale pacificazione. Alzò comunque la mano per la benedizione e Federico chinò il capo, depose la corona mentre il manto gli scivolava a terra. Il principe più potente del mondo, in ginocchio, baciò la pantofola al pontefice che, aiutatolo ad alzarsi, lo abbracciò paternamente.

Mentre la folla gridava di giubilo e lo scampanio si faceva più vibrante, Federico dette la destra al vecchio papa per condurlo in San Marco. Spentesi le ultime note del Credo, Alessandro salì sul pulpito per la predica svoltasi a voce così bassa che Federico dovette accostarglisi per distinguere le parole, tradotte poi vocabolo per vocabolo in tedesco. Conclusosi il servizio divino, Federico prese nuovamente il pontefice per la destra, lo condusse fuori San Marco. L’augusto vegliardo fu sollevato sulla sella del cavallo mentre l’imperatore compì la famosa, decantata cerimonia di reggergli la staffa. Poi, mentre si apprestava a prendere nelle sue mani le redini per condurre umilmente il cavallo del papa, Alessandro cortesemente lo respinse e lo congedò benedicendolo.

La giornata di Venezia non si esaurisce a questo punto. Ebbero infatti luogo importanti colloqui confidenziali in cui papa e imperatore, nonostante la pace raggiunta, si trovarono su posizioni distinte e distanti circa l’annosa questione dei beni matildini, da Federico considerati imperiali, da Alessandro invece reclamati come in gran parte appartenenti alla Chiesa. Tuttavia, se la realtà dei rapporti fra papato e Impero non era tutta nella prestigiosa assise di S. Marco, non si può sottacere che almeno per un momento, in quel luglio 1177, tutta la cristianità apparve pacificata.



Se la grande abilità diplomatica e la statura politica di Federico avevano fatto sì che la giornata di Venezia del luglio 1177 assumesse più che il tono della disfatta imperiale quello della raggiunta pacificazione universale, ben diverso fu il senso della pace di Costanza del 1183.

Nei sei anni successivi allo storico incontro della città lagunare, la situazione appariva sensibilmente modificata. Le energie spese in precedenza da Federico per domare le città italiane e la Chiesa poterono infatti essere completamente rivolte contro i nemici tedeschi della corona. L’avversario da battere era Enrico il Leone, entrato ormai in aperta ribellione contro l’imperatore, considerato dai guelfi di Baviera del tutto perdente dopo la sessennale tregua veneziana.

Invece Federico, migliorati i suoi rapporti con i Comuni e con il papa, in seguito a una guerra aspra e senza quartiere riuscì ad aver ragione del riottoso duca Enrico, distruggendo completamente la casata guelfa.

Così riaffermata la sua scossa autorità, Barbarossa riprese a tessere la tela dell’Impero universale, il sogno di tutta la sua vita. La morte di Alessandro III sembrò anch’essa un elemento positivo per la casata di Svevia che avviò rapporti con il successore, Lucio III , per risolvere l’annosa questione dei beni matildini. Il sovrano germanico tentò in questa occasione di attrarre dalla sua il nuovo papa progettando un complessivo finanziamento della Chiesa da parte dell’Impero. Ma Lucio III comprese che la libertas Ecclesiae era legata a una completa autonomia economica di Roma dall’Impero, quindi declinò l’offerta.

In queste condizioni si giunse in prossimità della scadenza del trattato veneziano con un papa che si faceva eccessive illusioni sulla sua forza e sulla possibilità di bloccare l’Impero mentre i Comuni, erano tutto sommato disposti a far la pace con l’imperatore e meno interessati a rinnovare un’intesa papale di cui avevano meno bisogno.

Federico invece era in una posizione vantaggiosa mai prima di allora conosciuta e avviò trattative segrete con le città lombarde, trattative che ebbero un insperato preludio nella formale sottomissione al Barbarossa, durante la Dieta di Norimberga, della ribelle Alessandria – l’anima della Lega Lombarda. I consoli alessandrini infatti si inchinarono di fronte al sovrano chiedendogli perdono sino a che quest’ultimo non restituì loro la città ribattezzata con il nome di Cesarea. In tal modo venne cancellato persino il ricordo di papa Alessandro, mentre risultava rimosso un grave ostacolo alla pace, ma gli ambienti papali si trovarono spiazzati in presenza di un atteggiamento che mai si sarebbero atteso, proprio dal Comune che nel suo nome e nella fondazione stessa simbolizzava l’alleanza papalcomunale contro gli Svevi.

Sei settimane dopo, a Piacenza, furono siglati i preliminari della pace da cui furono praticamente esclusi i rappresentanti di Roma. I Comuni, come abbiamo in precedenza accennato, ottenevano il riconoscimento della loro esistenza e delle loro prerogative in cambio del pagamento di tributi che – dianzi ricordavamo – fecero dell’imperatore il monarca più ricco dell’Occidente.

Ma una clausola, apparentemente priva di immediata portata politicoeconomica e però in prospettiva volta a rendere più forte la situazione imperiale e precaria la condizione del pontificato romano , faceva obbligo ai Comuni lombardi di aiutare lealmente l’imperatore a conservare i possedimenti che egli occupava fuori del territorio della Lega.

In tal modo infatti, quelli che erano stati sino a sei anni prima i più intransigenti nemici dell’imperatore divennero i sostenitori e i garanti di un’Italia imperiale, nella quale posto ben minore e meno forte spettava al papa e alle sue riaffermate pretese territoriali sui beni matildini.

Lucio III e i cardinali dovettero arrendersi alla nuova situazione. Dapprincipio essi ritennero che la rinata rivalità fra Cremona e la risorta Milano aprisse nuovi spiragli a un inserimento di Roma nella politica comunale e imperiale. Invece Milano si pose sotto l’usbergo federiciano e sottomise Cremona diventando la più potente città della Lega.

Così il 20 giugno 1183 lo strumento complessivo di pace redatto sotto forma di atto di grazia dell’imperatore, venne giurato con solennità a Costanza, dinanzi a un’affollatissima Dieta. Federico ricevette le città comunali come fedeli suddite per convalidare l’elezione dei loro consoli e riconobbe in tal modo formalmente i Comuni.

I consoli poi giurarono un prescritto giuramento di fidelitas all’imperatore, un atto solenne, se non di sottomissione in pratica di riconoscimento leale dello Svevo, peraltro dai Comuni mai apertamente contestato, uno strumento insomma letto, approvato e sottoscritto da una quantità di rappresentanti italiani.

A Costanza, inoltre, furono presenti anche due rappresentanti del papa, collocati in una posizione se non secondaria certamente non pari a quella di Federico e delle “sue” città e senza dubbio infinitamente meno importante di quella assunta in Venezia nel 1177 dal grande Alessandro III .

Tuttavia Lucio III non volle che la Chiesa fosse assente dalla grande assise e diplomaticamente si adoperò perché i suoi rappresentanti continuassero a trattare con Federico. La discussione che ebbe luogo nella città tedesca fu circostanziata e approfondita e l’atteggiamento dello Svevo verso Roma fu cortese. In pratica tuttavia, oltre le reciproche disposizioni d’intesa non si andò e ogni decisione fu rimessa a una futura conferenza di pace che, più tardi, avrebbe dovuto organizzarsi in Verona dove non ebbe mai luogo.



Le concessioni avutesi a Costanza, con i correttivi del caso e i non lievi privilegi conferiti all’Impero e al suo rappresentante pro tempore Federico, furono appannaggio delle sole città della Lega Lombarda e il riconoscimento dei Comuni si fermò alle cosiddette città matres, ma l’interpretazione corrente legò il Trattato anche ai cosiddetti Comitatini filii, compresi nel territorio della Diocesi, ove il Comitatus si trovava ad operare.

Così le sunnominate concessioni finirono per essere gradualmente estese a tutti i Comuni, i quali si configurarono come organismi politici e amministrativi legittimi e parte della struttura imperiale e tale inserimento non segnò in alcun modo una compressione della loro autonomia anche perché, dopo la scomparsa di Federico I nel 1190 e di suo figlio Enrico VI nel 1197, l’Impero attraversò un periodo di non lieve crisi.

Di ciò subito profittarono i Comuni per consolidare e collaudare la loro forza. Essi allora estromisero il vescovo dalla giurisdizione civile e contemporaneamente dotarono le città di edifici pubblici spesso ben distinti dalla cattedrale, per evidenziare meglio la loro autonomia oltre che rispetto all’Impero anche nei confronti del potere ecclesiastico.

A partire da quel tempo, si provvide inoltre alla redazione di Statuti stesi con l’aiuto di notai, giudici e avvocati particolarmente esperti di diritto amministrativo, il cui ruolo ebbe importanza sempre più netta e pronunciata con il progressivo rafforzamento della vita dei Comuni.

Il consolidamento delle istituzioni comunali procedette poi di pari passo con la progressiva sottomissione del contado, militare oltre che politica. Tale sottomissione fu ottenuta in modo diverso, a volte con le armi, a volte mediante la stipula di alleanze e in qualche occasione anche grazie a ingaggi militari ricercati qualora il Comune, per la difesa del suo territorio, necessitasse dell’aiuto dei contingenti armati dei feudatari vicini.

Strumento valido di controllo del territorio, segnatamente nei posti di confine con altri Comuni e Signorie fondiarie, furono i borghi franchi ovvero insediamenti di nuova fondazione abitati da cittadini che godettero di facilitazioni volte a consentire la valorizzazione delle terre incolte e inoltre la loro difesa da possibili attacchi esterni.

Nei dintorni delle città matres fiorirono così i borghi franchi dotati di mura e autonomie concesse dal Comune fondatore. Nel 1185 Villafranca li ebbe da Verona, nel 1197 Villanova da Vercelli, nel 1198 Asti fondò Cuneo alla quale spettarono ben 15 borghi franchi.

L’ordine instauratosi con la pace di Costanza resse anche durante il breve impero di Enrico VI.

Però per risollevare le sorti imperiali, Federico II di Svevia appena assunte le insegne sovrane – nel 1220 – cominciò a interferire nelle autonomie cittadine, attribuendo prebende, terre e poteri vari anche ai vescovi e ai signori in contrasto con la politica comunale. Ciò accadde nelle aree padane e, più o meno, in tutto il Nord della penisola. Tale situazione nel 1226 portò alla fondazione della II Lega Lombarda antisveva. Da allora per 20 anni si ebbe un crescendo di colpi di mano, di mutamenti di fronte, di tradimenti che videro un alternarsi continuo di vinti e vincitori.

Nel 1237 a Cortenuova le forze imperiali conobbero un successo salutato da Federico II come la risposta ghibellina alla battaglia di Legnano del 1176.

Ma la grave sconfitta dei federiciani a Parma e la definitiva rovina dell’accampamento della “vittoria”, segnarono la sconfitta inesorabile degli Svevi e dei loro aderenti ghibellini (1248). L’ultima resistenza di Federico II fu vinta dai Bolognesi a Fossalta ove essi fecero prigioniero lo stesso figlio di Federico, re Enzio (1249). Con la scomparsa del sovrano staufico, nel dicembre del 1250, la riscossa comunale poté considerarsi completa.

Il lungo periodo di conflitto tra i Comuni e l’Impero, rinnovatosi dopo il 1226, in seguito alla costituzione della II Lega Lombarda, vide per solito l’imperatore e i suoi sostenitori collegati con i ghibellini, mentre le città furono sospinte verso l’alleanza guelfa, capeggiata dal pontefice.

Dopo la morte di Federico II la titanica lotta, durata quasi un secolo, doveva dunque concludersi con il trionfo dei Comuni e la sconfitta dei ghibellini. Tuttavia le cose non andarono così in quanto quella contesa di carattere militare si trasformava ormai in una sorta di conflitto ideologico che vide ancora una volta contrapposti guelfi a ghibellini.

I due termini suddetti, nati in Germania, stavano a indicare rispettivamente i sostenitori della casata di Baviera – così denominata dal capostipite Welf – contrapposti agli Svevi difensori dell’onore dell’Impero, signori del castello di Weibling e sostenitori degli Hohenstaufen.

In Italia guelfi e ghibellini si trasferirono all’interno delle città. Particolarmente forte fu la lotta fra le due fazioni nel XIII secolo in Firenze, città ove l’evoluzione in senso statale delle istituzioni fu lenta e faticosa. Il popolo fiorentino impose le Arti come elemento costitutivo di governo solo a partire dalla metà del Duecento. Le Arti non avevano tutte egual peso politico: 7 erano considerate Arti maggiori, 5 medie, mentre 9 erano le minori.

Fra le maggiori – setaioli, lanaioli, cambiatori, pellicciai, giudici e notai, medici e speziali – ruolo del tutto fondamentale ebbe l’Arte di Calimala – così detta dalla sede stradale ove era collocata – distintasi dalle altre consorelle per l’impostazione e la lavorazione dei panni forestieri (spesso provenienti dall’Inghilterra, dalle regioni fiamminghe e da quelle del nord della Francia) destinati ad essere raffinati, lavorati e nuovamente esportati fuori di Firenze. Il governo popolare, espressione della borghesia fiorentina, fu però piuttosto condizionato dalla concorrenza politica e militare delle consorterie nobiliari, inoltre fu anche indebolito dalle divisioni interne.

Nel capoluogo toscano forti furono le divergenze e le lotte che invano i pontefici cercarono di placare nel corso del Duecento; in particolare ricorderemo Gregorio X , papa Tedaldo Visconti che nel 1273 in viaggio verso Lione, ove avrebbe celebrato il grande Concilio ecumenico, si fermò invano a Firenze per pacificare le parti nemiche. Peraltro, constatata la cattiva disposizione degli avversari dubbiosi o addirittura contrari a ogni possibile composizione pacifica del dissenso, il papa si allontanò corrucciato dalla città del fiore.

Di ritorno dal suddetto Concilio e obbligato a sostare di nuovo a Firenze, Gregorio X tolse momentaneamente l’interdetto alla città, da cui, dopo un breve soggiorno uscì, per condannarla ancora inesorabilmente, visto l’irriducibile odio fra le fazioni cittadine.

Nota è anche la pace indetta ancora una volta in quel grande centro urbano con scarso successo nel 1282 dal cardinale Latino Malabranca Orsini, anch’egli vanamente impegnato nella ricerca di un terreno di incontro tra le fazioni che praticamente vanificarono l’importante mediazione.

Nonostante gli odi e le fazioni cittadine, gli assalti, gli agguati e le continue aggressioni, Firenze conobbe nel Duecento una crescita costante e promettente che fece della città toscana una delle più affermate e delle più grandi del mondo.



La novità più importante della seconda fase della vita comunale fu senza dubbio il cambiamento della magistratura collegiale dei consoli con il podestà. Pertanto si può a buon diritto parlare di una fase podestarile del Comune. Il mutamento istituzionale nacque da un processo profondo avvenuto nell’interno della società comunale che andava facendosi articolata e complessa.

Le attività produttive e mercantili crescevano con l’apporto di commercianti e banchieri certi del loro potere e non più propensi ad abbandonare la gestione delle cariche pubbliche nelle mani della detestata classe nobiliare che, per parte sua, dapprima si era manifestata aperta ad accogliere al proprio interno anche elementi estranei per poi chiudersi con l’aumento del numero dei nuovi ricchi che si trasferivano in città e pretendevano di avere acquisito una vera e propria statura politica oltre a quella loro non contestata di carattere economico.

Si contrapposero allora nei Comuni due schieramenti dei nobili e dei popolani.

I due termini lasciano pensare talvolta che nelle città comunali, per esempio a Firenze, si sia istituita una sorta di lotta di classe, giacché i nobili erano detentori di beni fondiari mentre i popolani, spesso mercanti e artigiani, quasi mai lo furono. Qualche contrasto fra ceto e ceto certo si verificò, ma la realtà fu più complessa e non è facile dire che la lotta ingaggiatasi nella grande città toscana nel Duecento e nel Trecento fu di classe, in quanto della nobiltà facevano parte anche mercanti arricchiti ma non di sangue nobilesco e anche da poco inurbati.

Dal Comune podestarile in ogni modo Firenze trasse grande impulso: in Toscana, infatti, i Comuni rurali furono fiacchi, mentre assai più consistenti divennero le aree urbanizzate. Nelle zone di montagna dell’Appennino prese inoltre forma una sorta di dominazione signorile imperniata su una pluralità di castelli: una situazione analoga si consolidò nell’Appennino ligure, nel piacentino e nel modenese.

Le città, già forti invece nel corso del XII secolo, lo divennero ancor più nel Duecento e fra tutte si distinse Firenze, dove si impose una sorta di Signoria di tipo economico. Con la metà del secolo poi i mercanti e la mercatura fiorentina si rafforzarono ed acquisirono un ruolo fondamentale. Nel 1252 fu coniato il primo fiorino d’oro ossia la prima moneta aurea in assoluto dell’Occidente medievale. Sempre nello stesso periodo, dopo il tramonto del guelfismo fiorentino, terminato con la rotta di Montaperti (1260), si giunse al trionfo dei ghibellini difensori della città con Farinata degli Uberti, colui «che la difese a viso aperto».

Firenze esercitò allora una quasi stabile egemonia, soprattutto e anzitutto di carattere economico, su Prato, Pistoia, San Miniato, Volterra, San Gimignano, Colle Valdelsa, Poggibonsi, Montepulciano. Talora poi tale egemonia si agganciò ad alleanze militari, a trattati commerciali e al controllo dei cosiddetti cartelli de jure.

Nell’ambito di tale progressivo rafforzamento, Firenze completò la nuova cerchia delle sue mura nel 1172 e abbandonò la vecchia divisione in quartieri sostituiti dai sestieri, a ognuno dei quali fu forse assegnata una giurisdizione rurale.

In questo periodo la città acquistò un’enorme valenza politicoeconomica, fortemente protesa verso il contado e nel Trecento – nell’età di Dante insomma – essa superò i 100mila abitanti mentre il contado toccò i 250mila!

Il Sesto di Oltrarno era allora suddiviso in 11 plebati e 172 popoli e comprendeva Empoli, Castelfiorentino, Certaldo, Barberino al Mugello, San Donato in Poggio.

Il Sesto di Borgo comprendeva 16 plebati e 210 popoli e di esso facevano parte San Casciano Val di Pesa e Montelupo.

Il Sesto di San Piero Scheraggio raggiungeva 15 plebati e 150 popoli, fra cui Figline Valdarno, Cavriglia, Gaville, Montevarchi.

Il Sesto di Monte San Piero aveva 32 plebati e 342 popoli, il più esteso dei quali andava dal Mugello al Casentino e al Valdelsa superiore.

Porta Duomo aveva 24 plebati e 209 popoli e raccoglieva la Val di Sieve e il Mugello.

San Pascazio, con 3 plebati e 20 popoli, accoglieva Campi e Signa.

Con il Comune podestarile a Firenze toccò in sorte pure il privilegio di inviare podestà nei più importanti centri del contado e magistrati nelle più rappresentative città italiane, da Roma, a Milano, a Ferrara, a Mantova, a Pavia. La città insomma controllò quasi tutto il suo contado, le strade, i ponti, cui destinò spesso custodi ufficiali, coordinò le milizie, i fanti, organizzò le vicherie. Con la fine del Trecento poi lo stato territoriale fiorentino diventò una sorta di unico, grande contado, vario, articolato e ricco e fortemente differenziato al suo interno. Da quanto accennato si evince un continuo, quasi miracoloso balzo in avanti della città dell’Arno, rafforzatasi pressoché in ogni settore.

Comunque, nonostante ciò, le tensioni sociali tra i Fiorentini si ingigantirono e la classe dirigente del Comune consolare, capace di giungere alla vittoria con la pace di Costanza trovò maggior difficoltà a governare il successivo periodo di espansione e di relativo benessere del Barbarossa nonostante tutto uscito rafforzato dalla conclusione del trattato del 1183.

Il popolo più attivo, la borghesia organizzata secondo le Arti, si appuntò presto contro i consoli, ormai legati a un’oligarchia nobiliare divisa dalla lotta tra le fazioni e dalla stessa pressione dell’aristocrazia del contado, fino ad allora del tutto esclusa dalla spartizione e dal conseguimento delle magistrature comunali.

La soluzione buona parve contenuta nella sostituzione dei consoli con il podestà, dapprima locale poi forestiero, considerato garante di una maggiore indipendenza rispetto ai centri di interesse economico e politico cittadino. Questi non fu, almeno all’inizio, un capo politico, ma un magistrato cui toccò di eseguire le decisioni prese dai Consigli generali e l’applicazione scrupolosa delle leggi e l’amministrazione della giustizia. All’inizio il podestà divenne anche responsabile della difesa, ma in seguito tale delicata competenza toccò al capitano del popolo, una nuova magistratura, espressione diretta delle Arti volta all’inizio a non sovraccaricare di eccessivi poteri la carica podestarile.

Anche le consorterie nobiliari in questo periodo cercarono di rifugiarsi sotto questa nuova istituzione considerata capace di elevarsi con imparzialità sulle fazioni, per garantire l’ordine e la pace sociale. Al principio i consoli furono scavalcati ma non del tutto accantonati, in quanto il podestà fu affiancato alla loro presenza. Dopo i primi, soddisfacenti esperimenti tuttavia i consoli furono definitivamente sacrificati e rimase solo e senza sostegni collaterali, il podestà.

Di solito esso era un forestiero, scelto fra i notabili di altri Comuni – di regola, all’inizio almeno, si tratterà di un nobile –, aveva, come dicevamo, compiti precipui di giustizia ed era accompagnato da un gruppo di collaboratori che lo seguivano di città in città, pagati come lui e con limiti precisi di durata dell’incarico, di solito per un anno. Il podestà non ebbe funzioni legislative che non gli vennero riconosciute in quanto le consuetudini locali regolavano spontaneamente quasi ogni rapporto. Tuttavia, una nuova realtà economica si faceva avanti con insistenza e richiedeva nuovi e appropriati strumenti giuridici che le antiche leggi e gli usi non sempre avevano avuto presenti.

Le consuetudines allora – lo precisava il rinnovato studio del diritto romano – non erano altro che l’espressione di una tacita volontà, fattasi avanti attraverso il comportamento popolare in un determinato luogo e momento.

Lo stesso popolo pertanto poteva esprimersi pur direttamente in merito al regolamento di nuovi rapporti, sempre adattando e limitando al proprio ambito l’efficacia delle sue disposizioni. L’assemblea popolare poteva dunque stabilire anche particolari norme – per l’appunto gli statuta ai quali abbiamo prima fatto cenno – in tutto valide per quanto riguardava il suo ordinamento.

Ciò non era in contrasto con le leggi emanate dall’Impero e tanto meno con le norme consuetudinarie. Pertanto il Comune podestarile fu presto anche in grado di legiferare.

L’età podestarile così unificò i poteri dapprima suddivisi fra i consoli, espresse l’universitas della comunità sui diversi ceti dei cittadini e avvertì l’opportunità di fissare una volta per tutte l’insieme delle norme che individuarono in un certo Comune la differenza con le altre amministrazioni, ne determinarono le modalità di gestione e le regole della interna convivenza.

Furono così raccolti, oltre ai già ricordati Statuti, i Brevi giurati, le deliberazioni assembleari, le consuetudini spesso già vergate per iscritto. Tutto ciò rifluì in testi unitari divisi in libri, capitoli, rubriche che riecheggiarono quelle giustinianee. Gli Statuti di qui derivati furono espressione della libertà comunale, una libertà che sembrava più che altro un privilegio e che si richiamava a un giuramento di fedeltà mai negato all’imperatore.

Gli Statuti oltre a validità giuridica ne ebbero una, forse ancora più forte, di carattere morale. Essi furono l’espressione della verità, su essi si giurava e non potevano dunque che contenere elementi veritieri. Non per nulla essi furono spesso redatti da notai, i detentori della verità per eccellenza e, al pari delle Cronache comunali, anch’esse redatte dai notai, furono chiusi nelle casseforti dei palazzi, sede dell’amministrazione come il più grande tesoro di cui una città potesse disporre.

Da principio il mutamento amministrativo ma pur politico e sociale dette buoni risultati. Però, a metà del XIII secolo le tensioni politico-sociali esplosero con rinnovata virulenza tra nobili e popolo e si moltiplicarono anche all’interno della vita dei ceti più potenti, dapprima meno inclini alle degenerazioni violente, ma poi anch’essi coinvolti nella generale atmosfera di sommovimento.

Le suddivisioni mutarono da zona a zona, ma in sostanza i rappresentanti politici si suddivisero, come già ricordato, in guelfi e ghibellini, nomi che si attagliarono agli schieramenti che nel secolo precedente s’erano rispettivamente formati attorno al papa e all’imperatore.

Guelfi e Ghibellini – come s’è più volte accennato – si fronteggiarono dunque e si contrapposero durante il Comune podestarile, anche quando una qualche copertura ideologica servì per mascherare l’antagonismo tra clan familiari e tra esponenti facenti capo a situazioni di privilegio cui non si voleva rinunciare. In una situazione come questa, variegata e mutevole, la lotta di classe specialmente in prospettiva ebbe peso, ma non in senso assoluto in quanto a volte – lo abbiamo già rilevato – a detenere il potere erano i nobili e in altri casi i commercianti e i banchieri di estrazione sociale più modesta.

Inoltre, anche la comunanza di interessi fra artigiani e commercianti era debole e a valere più di tutto furono allora i vincoli di carattere corporativo.

Ma le stesse corporazioni erano spesso in contrasto fra loro e fra le Arti maggiori, che ebbero parte notevole nella vita politica cittadina, e le medie e minori vi furono attriti e tensioni sociali non indifferenti, trascinatisi per decenni e da un secolo all’altro.

Si formarono così più centri di potere volti a coesistere fino a che se ne rinvenne la possibilità e poi destinati a scendere in lotta fra loro. Perciò nei Comuni, alle lotte esterne fra città più o meno vicine, si aggiunsero e si intensificarono le lotte interne difficilmente gestibili.

Quello che si creò con il Comune podestarile fu pertanto una situazione estremamente mobile, positiva e negativa a un tempo: positiva, in quanto le condizioni economico-politiche e culturali dei Comuni conobbero allora un progresso senza pari, quasi inarrestabile che contribuì alla crescita dei Comuni stessi che si riempirono allora di splendidi palazzi, di torri snelle e chiese ricche e piene di opere d’arte pregevoli; negativa, perché la situazione di continuata e progressiva tensione sociale sfociò di tanto in tanto in pericolosi conflitti, a volte sopitisi ma mai spenti del tutto e sempre pronti a nuove esplosioni, come il fuoco che cova sotto la cenere.



La crisi politica endemica dei Comuni – come si ricordava dianzi – sfociò spesso in lotte aperte fra le parti contendenti, lotte conclusesi con la vittoria dei più forti e con l’espulsione dalla città degli esponenti di spicco della parte perdente.

I fuorusciti o banditi difficilmente si rassegnavano alla loro sorte e si riunivano spesso nel cosiddetto Comune degli estrinseci, fissando legami con i loro compagni rimasti in città e con i Comuni rivali, appoggiati dai quali, a volte, riuscivano a rientrare nella loro città e, magari, a espellere i nemici divenuti a loro volta minoranza.

Quando le lotte politiche condussero al potere la Societas populi, il popolo non dissolse le sue societates, ma le affiancò agli organi comunali.

Così nacque una sorta di sistema volto a duplicare la discussione dei provvedimenti e il potere politico si suddivise fra il podestà, gli anziani, il priorato delle Arti maggiori e minori e poi il capitano del popolo cui il podestà conferì – come accennato – le competenze di carattere militare. Il capitano ebbe suoi collaboratori e, spesso, un suo palazzo, espressione del potere conseguito anche nella vita quotidiana delle città comunali.

Anche questa successiva svolta però non produsse, alla lunga, situazioni pacifiche. I Comuni popolari, infatti, non protessero i ceti inferiori e talvolta infierirono contro gli aristocratici; abbondarono difatti i provvedimenti antimagnatizi, si esclusero dal potere gli esponenti nobileschi o i proprietari arricchiti, ovvero i grandi di popolo, fra i quali, per esempio in Firenze, si annoverarono personaggi come il beccaio Pecora, considerato un Magnate, ma non certo un nobile, che andava «di notte a fomentar gli odi».

Sempre a Firenze, nel 1293, Giano della Bella emanò i famosi Ordinamenti di giustizia per porre freno alle intemperanze magnatizie e per impedire agli oligarchici l’accesso al priorato delle Arti.

Comunque, i Comuni popolari accrebbero sensibilmente la partecipazione dei cittadini alla cosa pubblica. Si pensi per esempio che nel 1277 a Padova, il Maggior Consiglio contò mille membri, una cifra invero ragguardevole, se consideriamo che gli abitanti di quel centro non superarono i 30 mila.

Tutto questo però non significò che tali amministrazioni risolsero le loro ricorrenti tensioni sociali. Infatti, trovarono in qualche modo un incontro le Arti maggiori e le medie, ma furono esclusi gli esponenti delle minori nonché i salariati delle industrie cittadine come a Firenze, Siena, Perugia, Milano.

Anche l’affrancazione dei servi della gleba che assunse un significato marcatamente sociale non nacque tuttavia solo da intendimenti liberatori, mentre si spiegò anche con il desiderio di far aumentare il numero dei cives e dei contribuenti cittadini. È fuor di dubbio però che tale provvedimento servì pure a migliorare la condizione servile di molti abitanti di Comuni che, sia pure in maniera strumentale, si videro conferire una qualifica che consentì loro di uscire da una condizione estremamente difficile e penosa.

I contadini invece, durante l’esperimento del Comune popolare, continuarono a essere sempre più sfruttati dai proprietari burgenses che seppero trarre spesso il massimo guadagno dai loro poderi cittadini o situati nell’agro comunale, condotti con maggior perizia e volontà rispetto ai vecchi proprietari feudali. In un modo o nell’altro tuttavia, la condizione della vita in campagna, pur se non poté mai dirsi florida, fu chiara e stabile, mentre la vita cittadina presentò aspetti di precarietà e di continua instabilità.

Comunque, le “spinte” del mercato cittadino, fra il XII e il XIII secolo, misero in crisi il sistema curtense, smembrarono le riserve signorili e la piccola conduzione contadina basata sull’affittanza. Inoltre vennero sfruttate le aziende signorili mediante il ricorrente fenomeno della manodopera salariata. L’impoverimento progressivo di molte famiglie contadine spianò così la strada alla penetrazione nelle campagne della borghesia urbana che vi impiantò, ad esempio, cartiere e industrie tessili, attratta dalla possibilità di utilizzare, quando V ’era, la forza motrice dei corsi d’acqua e la manodopera dei contadini, costretti a vendere le loro terre e a lavorare per sopravvivere.

Allo stesso tempo però, soprattutto in Toscana, si affermò il sistema della mezzadria che contemplò la gestione comune del fondo da parte di proprietari e contadini e ciò – fra XIV e XV secolo – ebbe senza alcun dubbio aspetti positivi. L’appoderamento e la mezzadria tuttavia comportarono una diffusione delle case rurali isolate e l’isolamento rese i contadini più indifesi, rispetto a quando essi vivevano nei villaggi e più attaccabili dalle mene dei proprietari, come ora si ricordava più attenti allo sviluppo dei loro fondi di quanto non lo fossero stati i vecchi signori feudali. I proprietari borghesi pesarono tuttavia sui contadini non solo personalmente ma anche come dirigenti cittadini.

Infatti il Comune estese a tutto il territorio detenuto il suo “occhiuto” regime fiscale e impose spesso ai villici balzelli superiori a quelli delle vecchie Signorie fondiarie. Da qui nacque pertanto anche nelle campagne una diffusa situazione di disagio.



Vere e proprie rivolte scoppiarono invece nelle città, generate dall’incremento dell’artigianato che portò in taluni fra i più popolosi centri commerciali uno sviluppo di carattere industriale, specialmente nel campo tessile, uno sviluppo paragonabile soprattutto a quello dei grandi produttori della Fiandra.

Nel Due-Trecento peraltro si erano determinati nell’organizzazione della produzione grossi mutamenti, generati dalla progressiva contrazione delle antiche botteghe artigiane e dallo sviluppo del mercante imprenditore, il quale era una sorta di controllore dell’intero sistema produttivo grazie all’acquisto della materia prima, alla distribuzione del lavoro fra diverse aziende in cui avevano luogo le differenti fasi del ciclo produttivo, quindi alla commercializzazione del prodotto finito.

Fu questa, in altre parole, una prima fase di divisione del lavoro pur differente dalla più moderna manifattura in quanto, allora, i vari momenti della produzione erano suddivisi in varie sedi, poste talvolta fuori delle città.

Collante dell’intera operazione fu allora la figura del mercante imprenditore che si impossessava del prodotto semilavorato e lo trasferiva alle aziende dedicatesi alla successiva, grande fase della lavorazione finale.

In tal modo di rado sorsero grandi sedi ove si concentrò la produzione industriale con numerosi lavoratori. Tuttavia, specialmente nei principali centri di produzione, si raggiunse un sostenuto numero di salariati tessili, contadini immigrati o, a volte, artigiani, presi dalla proprietà dei mezzi di produzione, quando, a causa della crisi, essi non si manifestavano più capaci di sostenere la concorrenza degli imprenditori più forti.

A rendere irrequieti tali lavoratori costituenti una sorta di proletariato contribuì, prima di tutto, la mancanza più assoluta di ogni tipo di tutela.

Essi infatti non potevano unirsi in corporazione, soggetti come erano alla rigida disciplina delle Arti, che tutelarono, come si sa, soltanto i proprietari delle aziende e non i salariati che non godevano di autonomia giurisdizionale nei problemi inerenti il lavoro.

I membri delle Arti erano inoltre anche giudici dei loro dipendenti e, in quanto esponenti dei ceti dominanti, partecipavano alle scelte politiche il cui riflesso sul mondo del lavoro era immediato.

Ricorderemo in proposito che in Firenze nel 1343, lo scardassiere Ciuto Brandini – componente dell’Arte dei Ciompi – tentò di organizzare una fratellanza di scardassieri o raffinatori di lana e fu per questo condannato a morte.

Scoppiò allora uno sciopero di protesta – forse il primo di cui si abbia memoria in Italia nel Medio Evo – sostenuto dai compagni di lavoro, allorché fu reso noto l’arresto di Ciuto, avvenuto durante la notte per mano del capitano del popolo, al quale, e non solo in questo caso, oltre a compiti militari, ne furono affidati altri meno nobili di repressore di tensioni sociali.

Un atteggiamento meno severo fu riservato invece nel 1347 ai tintori, cui fu vietato di costituire una corporazione autonoma da quella dell’arte della lana, ma venne riservata comunque una modesta partecipazione al governo dell’Arte, accrescendo sino a nove il numero dei consoli che la controllavano e concedendone per l’appunto uno ai tintori. La nuova organizzazione fiorentina a livello industriale – come è noto – venne dedicata alla produzione di grossi quantitativi di panni lani avviati per lo più all’esportazione. Nei primi decenni del Trecento, la sola Arte della lana produsse un quantitativo di pezze superiore alle 100 mila per un valore di oltre 600mila fiorini d’oro.

L’attività produttiva fu legata all’andamento del mercato, risultò soggetta agli sbalzi congiunturali sfavorevoli con conseguenze negative per migliaia di lavoratori, ai quali i salari miseri non lasciavano possibilità di risparmio che consentisse loro di affrontare i periodi di disoccupazione.

Ciò spiega, pertanto, perché le cosiddette crisi di sovrapproduzione nel Trecento contribuirono a generare e a mantenere condizioni di tensione giunte sino allo scontro.

Si moltiplicarono allora le lotte per il controllo del governo cittadino e le rivendicazioni dei salariati. Talvolta si notarono tentativi di strumentalizzazione di difficili situazioni economiche da parte delle classi egemoni e di chi voleva con ogni mezzo impadronirsi del potere.

Proprio ciò accadde a Firenze fra il 1342 e il 1343, allorché Gualtieri di Brienne, un condottiero napoletano al servizio del Comune si conferì il titolo di duca di Atene, divenendo signore della città con l’appoggio del popolo minuto, fra cui si contraddistinsero per l’impegno vinattieri, beccai, tintori e piccoli mercanti e artigiani, nonché gli scardassatori detti anche Ciompi.



Se dall’inizio del Trecento un malcontento serpeggiante e sempre più generalizzato attraversò il settore dell’industria tessile, veri e propri movimenti di rivolta esplosero nella seconda metà del secolo, allorché esplosero situazioni socialmente ed economicamente insostenibili, giunte infine a un punto di rottura.

A Firenze e in altre città industriali in rivolta, non V ’erano allora “fabbriche” nel senso corrente del termine, ma l’assoluta dipendenza dei lavoratori dall’imprenditore che, come si è detto, era a un tempo commerciante, industriale e banchiere e tendeva a cancellare ogni residuo di garanzie economiche e civili per coloro che nulla possedevano.

La prima massiccia agitazione scoppiò a Perugia, senza una precisa programmazione, a metà maggio del 1371. Protagonisti ne furono gli artigiani del modesto rione di Sant’Angelo che estesero la rivolta a tutta la città e obiettivo unico fu l’attacco contro i ricchi populares detentori del potere. Le case più ricche e sontuose vennero incendiate e fra le prime vittime si contarono due notai estensori degli statuti dell’Arte della lana, statuti che prevedevano lo sfruttamento degli artigiani delle Arti minori da parte dei ricchi lanaioli.

Il risultato della pericolosa agitazione fu però uno solo, ovvero il ritorno al governo dei nobili e del legato papale anche perché i rivoltosi, privi di programma e finalità precise, non presero il governo della città e non furono capaci di modificare la condizione di sfruttamento dell’Arte della lana.

Diverso, invece, a metà luglio dello stesso 1371, il caso di Siena, ove i Ciompi e gli altri salariati dell’industria dei panni già si erano sollevati senza successo negli anni precedenti.

Anche a Siena, città definibile allora industriale, il Comune del popolo non aveva neppur tentato di diminuire la forza dei magnati, i quali continuavano a ordire congiure contro il governo democratico, facendo leva sul malcontento dei salariati e modesti artigiani contro i produttori dei panni lani e di seta, gli unici membri dell’Arte della lana a essere arbitri del governo cittadino.

In questo ambito, dunque, maturò la rivolta del 1371 che fu molto più mirata di quella analoga perugina. I rivoltosi infatti si impadronirono del potere e si allearono subito con gli artigiani all’inizio collegatisi con i salariati. Gli stessi membri dell’artigianato, presi poi dalla paura, fecero presto marcia indietro, divenendo oggetto della sanguinosa reazione dei ricchi popolari congiunti con i magnati e gli aristocratici.

La Sommossa del bruco – così venne denominata – non fu però del tutto priva di conseguenze positive per i lavoratori, per i quali il governo cittadino prese taluni provvedimenti destinati a evitare il ripetersi di sommosse. Si previdero pertanto alcune modifiche allo statuto dell’Arte della lana per ridurre l’arbitrio dei padroni e per lasciare ai dipendenti una parvenza di partecipazione al governo dell’Arte stessa.

La più conosciuta e grave rivolta cittadina del Trecento fu comunque quella dei Ciompi in Firenze, dotati di una maturità e di una determinazione politica che non chiameremmo ancora vera e propria coscienza di classe, ma che si rivelò indubbiamente superiore a quella degli altri operai italiani e forse del continente. Anzitutto il termine Ciompi ebbe subito un contenuto preciso e indicò gli operai salariati delle corporazioni tessili – per esempio gli scardassatori – che vennero così definiti dai “padroni” in modo dispregiativo in quanto sporchi e miseramente vestiti.

Il cronista fiorentino Capponi, in pieno Trecento ebbe a chiamarli «la più bassa gente... dell’Arte della lana all’esercitio che la pettina et ugne et acconciala da potella filare onde mentre che lavora se ne sta rinchiusa in certe stanze, quasi ignuda, tutta unta e imbrattata...».

I Ciompi invece presero a denominarsi «popolo minuto» o «popolo di Dio».

Il fatto originale del tumulto, scoppiato ai primi di luglio del 1378, consisté nella motivazione della rivolta che non si limitò alla richiesta di aumenti salariali e di riforme circostanziate, ma intese cambiare in maniera definitiva la condizione di vita e di lavoro della Corporazione all’interno di Firenze. I Ciompi chiesero dunque l’abolizione dei poteri che l’Arte della lana esercitava su loro, la predisposizione di un’Arte di tessili volta a tutelarli e a sottrarli alle angherie dei padroni e chiesero ancora la partecipazione al governo cittadino.

Quest’ultima rivendicazione in particolare indicò il carattere avanzato di quel movimento di rivoltosi, i quali compresero che il legame fra Arti maggiori e potere politico avrebbe annullato ogni loro conquista, se essi non avessero partecipato al governo.

Il programma, favorito anche dal persistente malcontento generato dalla pessima situazione economica del Comune e aggravato dalla Guerra degli Otto Santi (1375-1378), segnò un promettente avvio. Si ebbe pertanto la predisposizione di tre nuove Arti, dei Ciompi, dei Tintori e dei Farsettai e la loro presenza paritetica nel Priorato, ovvero nella massima istituzione cittadina. Quindi con i sei Priori delle Arti maggiori e delle minori comparvero i tre esponenti estratti dalle Arti di nuova istituzione.

I rivoltosi aggiunsero poi richieste di carattere politico, ossia l’impedimento di conferire uffici a quanti non risultassero iscritti alle Arti e non le esercitassero, poi domandarono l’abolizione delle gabelle sui cereali, il “taglio” dei prezzi dei generi di prima necessità e l’obbligo per i produttori del contado di costituire un ammasso del grano sul mercato fiorentino.

Altre richieste mirarono ancora a limitare la libera iniziativa dei mercanti-imprenditori obbligati, tramite la fissazione di una specie di programmazione economica, a garantire un livello di investimenti nell’Arte laniera che mantenesse la produzione a 24 mila pezze all’anno. Tal richiesta – è ovvio – voleva assicurare ai salariati una certezza di mantenimento del lavoro e allo stesso tempo prevedeva un grado di produzione compatibile con un loro più ragionevole impiego non mutato in vero e proprio sfruttamento.

Tuttavia, dopo l’euforia delle prime conquiste, fu presto chiaro che fra Ciompi e Tintori e Farsettai non V ’era, né poteva esservi, identità di vedute. I Ciompi infatti erano gli unici a essere salariati nel senso più proprio del termine, mentre i Tintori e i Farsettai erano non di rado proprietari di botteghe e quindi, a un certo punto, abbandonarono gli alleati.

Gli scardassatori pertanto dovettero uscire dal Comune, 300 di loro vennero condannati per vari motivi e 30 furono colpiti dalla pena capitale, naturalmente si trattava dei più irriducibili animatori della sommossa. Tintori e Farsettai, comunque, perduta la solidarietà dei Ciompi, ebbero egual sorte nel 1382.

I lavoratori fiorentini furono in tal modo sconfitti al pari di quelli di altri centri urbani, ma il loro sacrificio mostrò che la situazione politica ed economico-sociale era profondamente mutata e preannunciava, per il futuro, ben più mature rivendicazioni.

Dopo la crisi conseguente al tumulto del 1378, come altre zone d’Italia, anche Firenze si avviò a un tipo di governo oligarchico da considerarsi l’anticamera della Signoria.



Uno degli argomenti più dibattuti e approfonditi della storiografia degli ultimi due secoli è quello della trasformazione del distretto cittadino nell’Italia centro-settentrionale dei secoli XIII-XIV: in altri termini si tratta dei problemi del passaggio dall’età comunale e postcomunale all’organizzazione di un coerente sistema di Signorie (1250-1494), presto o tardi avviate a diventare Principati, allorché ai rappresentanti dell’imperatore e del papa venne conferito ufficialmente un titolo nobiliare che creò fra signore e istituzione universale un rapporto di carattere essenzialmente feudale.

Più che noto l’elenco degli aspetti della chiusura e del successivo consolidamento di vecchie istituzioni trasformatesi in nuovi strumenti di dominio. Nuove famiglie, dal Duecento in poi, andarono al potere nelle città e ottennero progressivi spazi di partecipazione alla vita pubblica.

Le istituzioni comunali si fecero più deboli e non riuscirono più a dominare le lotte per la conquista e la gestione della cosa pubblica. Le famiglie militari, in particolare, crearono nuovi collegamenti con le città e il contado e si inserirono sempre più nell’amministrazione del Comune.

Comunque, nonostante le differenti situazioni fra città e città, di cui subito dopo diremo, va precisato che i princìpi sui quali si basò la Signoria furono l’egemonia di coloro che assunsero il predominio e l’equilibrio con le potenze vicine. E questi possono definirsi i cardini della lotta politica del Trecento e del Quattrocento. Mentre nel XIII secolo, poi, i mutamenti apparvero graduali e si riuscì, almeno esteriormente, a mantenere la vecchia impalcatura comunale, nel XIV secolo, la Signoria sbocciò senza infingimenti e diaframmi e da essa restarono fuori le classi popolari che pagarono il fio delle lotte da loro animate nelle città italiane e furono, senza esitazione e anzi con un malcelato senso di liberazione, messe da parte: le masse rurali poi, per le quali, con la metà del Trecento, le condizioni di vita si fecero più gravi, furono anch’esse compromesse dalla nuova istituzione.

Aggiungeremo inoltre che, se nell’affermazione signorile si manifestò importante la forza, nel Medioevo fu forse ancor più importante ch’essa nascesse nella legalità.

«Ex facto oritur jus», dissero allora i giuristi degli atenei: ossia il diritto doveva scaturire dal fatto; e tale massima si attagliò perfettamente anche alla nascita della Signoria.

In vario modo e tempo siffatti processi si svilupparono a Ferrara ove, già nel 1240, si trovarono saldamente inseriti in città gli Estensi.

Subito dopo la morte di Federico II , gli Ezzelini presero il potere nel Veneto, mentre Oberto Pelavicino e Guglielmo VII del Monferrato si volsero verso la pianura Padana e il Piemonte.

Prima della fine del Duecento nacquero poi le Signorie degli Scaligeri a Verona e dei Visconti a Milano. Più vivace e assai più persistente invece apparve la vita del Comune in Toscana, la cui durata si estese sino alla seconda metà del Trecento e oltre.

A dominare la situazione e a conquistare il potere furono in questa condizione persone di particolare preparazione e abilità, in qualche modo fuori del normale, pronte a battersi per trionfare nella vita politica. Fra queste ricorderemo personaggi quali Azzo II d’Este, Carlo i d’Angiò, Oberto Pelavicino, Matteo, Giovanni e Giangaleazzo Visconti, Cangrande della Scala e Uguccione della Faggiuola.

Fra le tendenze maggiormente evidenziabili allorché nasce la Signoria, noteremo anzitutto quella delle famiglie di estrazione cittadina e non feudale che cercano di assumere atteggiamenti politici e di vita sempre più somiglianti a quelli delle antiche casate feudali. Si originò pertanto un patrimonio urbano chiuso e volto a frenare il successo politico di altri lignaggi: così ebbe inizio la Signoria a Venezia e a Milano e, seppure con esiti diversi, anche a Firenze.

I nobili, una volta al potere, cercarono di tenerlo strettamente nelle loro mani, trasmettendolo, se possibile, ai loro eredi. Dettero luogo pertanto a una politica di espansione territoriale spesso facilitata da accordi stretti con l’imperatore e il papa o da patti con fuorusciti politici dal Comune di cui tentarono la conquista.

Quando la consistenza politico-territoriale lo consentirà e la situazione concorrerà a rendere favorevole la gestione del loro potere, la Signoria si trasformerà, in un determinato momento, in Principato.

Tuttavia una tale evenienza si verificherà allorché il signore, assurto alla carica per elezione popolare, riuscirà ad assicurarsene la ereditarietà per i discendenti, oppure quando egli riceverà la nomina dall’imperatore o dal papa che gli conferiranno l’investitura delle terre e delle città di cui è già padrone, inserendolo più strettamente nella feudalità.

Emblematico in tal senso quanto accaduto ai Visconti i quali, quando già detengono la Signoria milanese, nel 1395 ricevono dall’imperatore Venceslao il titolo di duchi, con ciò assicurandosi un’importanza indubbiamente superiore a quella che avrebbe potuto derivar loro da altre conquiste di terre e di città.

Anche i Savoia si insedieranno in Piemonte sino a che nel 1416 con Amedeo VIII non avranno la dignità ducale dall’imperatore Sigismondo.

Un’ampia Signoria territoriale ma con caratteristiche diverse e assai più lento esito nacque fra XIV e XV secolo in Toscana. Il papato poi tra la fine del ’200, il ritorno da Avignone e la conclusione del grande scisma, soprattutto grazie alla politica di Egidio Albornoz volta a coordinare e a ridimensionare l’autonomia di molte città del Patrimonio, costruì il grande stato temporale della Chiesa.

Gli stati signorili regionali si organizzarono in vario modo: i Visconti di Milano mantennero in vita i Comuni cittadini e rurali, considerati una proiezione dell’amministrazione centrale. Firenze invece tentò di rompere i legami fra le città conquistate e i loro contadi mantenuti secondo sistemi autonomistici maggiori di quelli consentiti ai centri urbani.

Venezia tentò di inserirsi e di sfruttare il più possibile i consigli municipali sottomessi alla Signoria. Lo stato della Chiesa invece creò le province governate dai Rettori, al cui interno le città, affidate a esponenti di famiglie nobiliari, detennero – sulla scorta delle Costituzioni Egidiane del 1357 – un’ampia autonomia. Anche il Piemonte fu diviso in province legate al duca per il fatto che mancarono ivi grandi e vitali città in concorrenza con il potere centrale.

L’ampio fenomeno signorile, volto a segnare il passaggio dall’età medievale alla moderna, è stato assai spesso veduto a livello locale; si sono dunque moltiplicati studi pur pregevoli su singole città e famiglie signorili che hanno consentito di approfondire la conoscenza di numerose situazioni piemontesi, lombardo-venete o toscane e umbro-marchigiane. Ancora adesso però lasciano a desiderare le ricerche che, pur muovendo da particolari esempi, offrano un panorama globale che permetta la miglior comprensione di una situazione che a livello cittadino è in gran parte italiana e ha importanza per i suoi risultati politico-economici e artistico-culturali.



Tra la fine del Settecento e la prima metà dell’Ottocento, si contraddistinsero pertanto lavori che tennero conto di una situazione antica, con l’occhio spesso volto a recenti condizioni. Ludovico Antonio Muratori nei suoi Annali, sensibile all’aspetto culturale del problema, sottolineò il movimento nato con l’Umanesimo e il Rinascimento e tuttavia dette forse eccessivo peso alla perdita delle libertates cittadine, in più casi già tramontate prima dell’avvento delle Signorie.

Più marcato tale giudizio pessimistico fu nel Sismondi che nella Storia delle repubbliche italiane (1807-1814) rimpianse la perdita delle libertà comunali, in un’Italia signorile in cui la condizione dei cittadini venne resa difficile dalla concentrazione del potere nelle mani di pochi governanti.

A sua volta il Guizot evidenziò come, passando dal Comune alla Signoria, il destino umano si fece più misero e all’allargamento del cerchio istituzionale fece riscontro una restrizione delle libertà e mancò la sicurezza della vita, prima condizione di uno stato sociale, mentre tramontò il progresso delle istituzioni.

Di più ampio respiro i giudizi di Carlo Cipolla che nella sua storia, estesa fra il 1313 e il 1530, guardò il fenomeno di cui ci occupiamo con maggiore obiettività. Romolo Caggese e Luigi Salvatorelli nella prima metà del XX secolo compirono opera meritevole e utile per l’ampiezza dei dati e per il quadro d’insieme delineato, tenendo conto soprattutto degli aspetti politico-sociali del problema e del loro risvolto economico. Se pur meno, però anch’essi insistettero molto sulla perdita della libertà e dell’indipendenza italiane.

Qualche riserva può farsi anche in merito alla Voce redatta da Giorgio Falco nel XXvi volume dell’Enciclopedia italiana e alle pagine del de Vergottini nel IV volume del Dizionario di politica. Riserve maggiori suscitano le riflessioni in proposito dettate da Gioacchino Volpe.

In vario modo gli storici del secolo appena trascorso qui nominati risentirono della lettura di un bellissimo ma “pericoloso” lavoro del Burckhardt dedicato nel 1860 alla Civiltà del Rinascimento. Il grande storico svizzero infatti pose felicemente in luce l’apporto delle Signorie italiane alla cultura umanistico-rinascimentale di cui tutto l’Occidente e il mondo civile sono debitori all’Italia, una terra che vide l’impareggiabile fioritura di città e corti, la splendida successione di opere di carattere architettonico, pittorico, scultoreo, di composizioni dovute a poeti e letterati, storici e filosofi che riportarono in auge la cultura della nostra penisola in Europa.

Burckhardt tuttavia ebbe la responsabilità di forzare taluni termini già presenti nella storiografia illuministica, in base ai quali al Rinascimento vennero conferiti meriti artistici, culturali e ideologici, mentre al Medioevo vennero connessi aspetti di chiusura tenebrosa, rozzezza e inciviltà. Così anche se in misura non sempre eguale, Falco e de Vergottini, ma soprattutto il Volpe scorsero nelle Signorie e nel Principato più che l’autunno del Medioevo, il sorgere dell’età moderna contrapposta alla precedente.

Tuttavia le opere surricordate contengono osservazioni utili, così come il lavoro sul Rinascimento italiano di Hans Baron, ove le Signorie costituirono un sapiente motivo conduttore.

La storiografia del II dopoguerra ha segnato però in ogni senso una riscossa della medievistica e ha conseguito buoni risultati anche in merito agli studi sul passaggio dal Comune agli stati regionali e sull’affermazione del potere di questi ultimi nell’Italia centro-settentrionale.

In questo senso, pare emblematico lo studio di Cinzio Violante, La società italiana nel basso Medioevo, in cui si susseguono riflessioni destinate a sgombrare il campo da inutili steccati fra mondo medievale e moderno, quindi fra Comuni e organizzazioni territoriali più ampie, viste per la prima volta al di là di giudizi superati e ininfluenti dal punto di vista storico.

Negli ultimi trent’anni poi si sono approfonditi altri motivi legati alla ricomposizione del territorio, operata dalle Signorie che in Italia ebbero in qualche modo la funzione assunta in altre zone dell’Occidente dagli Stati nazionali.

Così Signoria e Principato non sono stati più veduti come la conclusione autoritaria dell’aristocrazia comunale, ma si è compreso come le nuove istituzioni anticipassero nella penisola vari aspetti della formazione dello stato moderno.

Su questi e altri punti si intrattiene una specifica letteratura storica, sviluppatasi negli ultimi anni: ricorderemo Sergio Bertelli che si occupa del Potere oligarchico nello stato-città medievale. Giorgio Chittolini invece affronta La crisi degli ordinamenti comunali e le origini dello stato del Rinascimento.

Del caso Venezia si occupa il Cozzi nella raccolta stato, società e giustizia nella repubblica di Venezia, mentre Alberto Tenenti prende di mira Firenze dal Comune a Lorenzo il Magnifico.

Importante il lavoro del Varanini Dal Comune allo stato regionale. Stimolante infine il volume curato da Giorgio Chittolini e Dietmar Willaweit, L’organizzazione del territorio in Italia e in Germania, uscito pochi anni fa, ove si tenta un’analisi comparata dell’organizzazione territoriale nell’I- talia centro-settentrionale e meridionale e poi nell’area austriaca e germanica. Per rimanere alle Signorie italiane, ricorderò il contributo di Paolo Cammarosano che studia le regioni dell’arco alpino, quello di Gianmaria Varanini, attento alla marca trevigiana, alla Lombardia e all’Emilia, quello di Andrea Zorzi dedicato alla zona fiorentina, mentre Bruno Figliuolo, Pietro Corrao e Vincenzo d’Alessandro si insinuano nella geografia amministrativa e nell’organizzazione territoriale del Mezzogiorno tardo medievale e della Sicilia.

Perspicuamente ha concluso però Cinzio Violante affermando che debbono ancora concentrarsi gli sforzi degli studiosi per rendere storicamente comprensibile il fenomeno dell’aggregazione e dell’organizzazione territoriale, in poco tempo svoltesi in tutta Europa, nei più disparati centri con diversi elementi e differenti forme giuridiche.



Come già notavamo, le istituzioni comunali si trovavano da tempo per diversi motivi in uno stato di perenne instabilità alla cui origine, in varie situazioni anche relative a territori distanti fra loro, si rinvenne anzitutto una vitale dinamica sociale che, nell’ambito di un’economia espansiva, portò al trionfo di nuove famiglie e all’egemonia di nuovi ceti sociali, capaci di allargare gli spazi del loro potere.

v’è però anche da notare la scarsa capacità dei Comuni di provvedersi di orientamenti atti a non trasformare le tensioni sociali in motivo di pregiudizio per il funzionamento di società complesse come quelle dell’Italia centro-settentrionale.

Bisogna poi tener conto dell’intraprendenza di grandi famiglie aristocratiche feudali che, puntando sulle clientele vassallatiche dei loro territori rurali e sul collegamento con le consorterie nobiliari cittadine, precipitarono la crisi delle istituzioni comunali in senso signorile.

Il primo precoce caso è quello di Ferrara (in questo importante centro la rapidità del fenomeno fu un evento inatteso che sorprese i Comuni vicini e la stessa Bologna), città in cui, già nel XII secolo, il Comune era condizionato dalle lotte per la prevalenza di due fazioni nobiliari: i Torelli e i Marchesella-Adelardi. Il posto di questi ultimi, a partire dal 1190, sarà preso dagli Estensi che nel 1240 raggiunsero la prima vittoria finale, in senso signorile, con il marchese Azzo VII .

Tuttavia, solo nel 1264, con la presa del potere da parte di Obizzo, l’assetto di quei signori ebbe valenza giuridico-formale. Il loro dominio poggiò allora sul sostegno di famiglie aristocratiche cittadine, nonché su una cospicua base fondiaria impiegata per aumentare il peso dei propri fautori, mediante l’accrescimento dei loro feudi.

Ai nuovi vassalli fu poi assegnato l’obbligo di dare aiuti militari per sedare i tumulti cittadini e nel territorio circostante.

Esempio più significativo dell’instabilità comunale, fonte di sbocco nella Signoria, è offerta dagli Ezzelini, casata di ragguardevole base fondiaria e di importanti clientele vassallatiche nella fascia prealpina del Veneto.

Il loro maggiore esponente, Ezzelino III da romano – come è noto – si imporrà a partire dal 1230 su Verona, Vicenza, Padova e Treviso, preannunciando quello che nel XV secolo sarebbe diventato il dominio di terraferma di Venezia.

Nel passato gli storici hanno sottolineato i metodi crudeli seguiti da questo personaggio per la conquista e il mantenimento del potere sino a quando, nel 1259, non fu sconfitto e ucciso nella battaglia di Cassano d’Adda, da un esercito raccolto dai suoi avversari. Inoltre, si è insistito in prevalenza sull’appoggio prestato a Ezzelino da Federico II che gli dette in moglie una figlia naturale e gli concesse il vicariato imperiale.

Tutto ciò è vero ma non può esimerci dall’individuare, anche nella rete dei fiancheggiatori di varie città, una base del potere ezzeliniano; altrimenti si spiegherebbe poco la lunga durata del suo dominio e altresì la fedeltà di Verona e Vicenza anche quando la fortuna aveva ormai volto le spalle a quella energica guida.

Analogo il caso di Oberto Pelavicino che, dopo l’alleanza con Ezzelino, si pose alla testa dell’esercito che ne provocò la fine. Provvisto di fortezze e di terre situate lungo la pianura padana, egli si impose in pochi anni su Alessandria, Milano, Cremona, Pavia, Piacenza e Parma, dando vita a un’ampia signoria tra Piemonte, Lombardia ed Emilia, destinata a piombare in crisi, allorché Carlo i d’Angiò scese in Italia, per poi svanire del tutto nel 1269.

Grande ma effimero successo nel Piemonte occidentale ebbe Guglielmo VII del Monferrato, il cui potere fu di origine strettamente feudale e quindi forte di appoggi di singole fazioni cittadine, ma privo del prestigio personale, legato come fu a una specifica città.

Diversa invece fu la sorte di altre famiglie quali i Visconti, gli Scaligeri, i da Camino, i Carraresi, i Gonzaga, forti nei Comuni di Milano, Verona, Treviso, Padova e Mantova, donde mossero i primi passi per una non momentanea vittoria.

A Verona i Della Scala furono una famiglia di antica tradizione cittadina che nel XII secolo era già sensibilmente inserita nella vita del Comune veronese e fece parte del ristretto numero dei notabili.

Mastino della Scala prese il posto di Ezzelino da romano , dopo la scomparsa di quest’ultimo nel 1259. In apparenza a Verona tornò allora un regime di tipo comunale, dato che agli inizi, questi non prese il nome di signore ma quello di podestà e poi, nel 1262 quello di capitano del popolo.

Tuttavia con lui si ebbe la creazione di un potere di fatto che solo più tardi si calò sull’intera città dopo essersi separato da quei gruppi che all’inizio lo avevano sostenuto. Oltre che a Verona, come dicevamo dianzi, gli Scaligeri daranno un volto particolare a gran parte del Veneto, per esempio a Padova ove alla loro presenza fu pure connessa l’origine dell’Università da collocarsi nel 1262.

A sua volta Padova liberò Vicenza da Ezzelino e guidò la città tanto che il primo podestà vicentino fu di Padova e la parabola vicentina fu orientata tutta in senso patavino così che, quando nel Trecento il destino di quei due centri urbani si distinse, Vicenza giunse al suo declino.

La Signoria veronese fu particolarmente significativa anche per il fatto che Mastino della Scala giunse al potere con l’appoggio del ceto mercantile che alla testa dello schieramento di opposizione ai magnati controllava quel che restava del Comune. Così, in vista del pericolo della ripresa dell’egemonia magnatizia e delle lotte per il potere, nella città veronese i mercanti si posero sotto la tutela di un signore – Mastino per l’appunto – mostrando in tal modo di ritenere la stabilità politica la loro mira principale.



Il superamento del regime comunale, in Milano, si verificò con lentezza e con varie vicissitudini, ma in una situazione politico-sociale diversa, caratterizzata da una forte nobiltà riunita nell’associazione denominata Motta (ossia adunanza o raggruppamento) che controllò la situazione cittadina e rese impossibile l’approvazione di una legislazione antimagnatizia.

Lo schieramento popolare – la Credenza di Sant’Ambrogio –, allorché raggiunse il sopravvento all’inizio del Duecento, ebbe l’opportunità di consolidare una nuova egemonia politica, assegnando un ruolo di rilievo alla famiglia dei Della Torre, sostenitori della lotta contro i nobili.

Così Martino della Torre, nel 1259, conquistò il titolo di anziano perpetuo del popolo e inaugurò di fatto un regime signorile, mantenutosi sino a quando la città non si trovò a far parte dei domini di Oberto Pelavicino.

Dopo la scomparsa di quest’ultimo nel 1269 la Signoria torriana si rafforzò collegandosi ai guelfi che, con l’arrivo di Carlo i d’Angiò in Italia, dovevano praticamente controllare quasi l’intera penisola; ma ciò non bastò a impedire il ritorno dei nobili che, capeggiati dall’arcivescovo Ottone Visconti, nel 1277, con la battaglia di Desio, ripresero il sopravvento e proclamarono signore lo stesso arcivescovo.

Aveva così inizio una delle più fulgide Signorie italiane, quella dei Visconti, che legittimarono il loro dominio con la gestione delle cariche pubbliche e il controllo degli organi comunali, cercando di sottrarre potere alle organizzazioni del popolo e di comprimere il potere delle consorterie nobiliari.

Il conferimento a Matteo Visconti, nel 1294, del vicariato imperiale da parte dell’imperatore Adolfo di Nassau, carica successivamente trasmessa ai membri della famiglia, ebbe grande importanza per il rafforzamento di quella casata. In questo modo infatti il signore di Milano, considerato funzionario dell’imperatore, mostrò di non ritenere il suo potere fondato sul solo consenso dei cittadini, ma su una delega assegnatagli dal sovrano.

Ne uscì così rafforzato anche l’orientamento familiare, allorché agli eredi venne trasmesso il titolo imperiale. Tale orientamento poi dette luogo, verso la metà del XIV secolo, alla creazione di regole volte a precisare i modi della successione dinastica.

Il momento di maggior fortuna dei Visconti coincise con la loro massima espansione territoriale e fu raggiunto nel 1395 da Gian Galeazzo Visconti al quale, come accennato, Venceslao di Boemia concesse il titolo di principe e duca. In tal modo infatti i Visconti divennero autonomi persino dalla signoria imperiale che aveva rivolto loro un così grande onore.

In Toscana, invece, le istituzioni comunali rimasero vitali per tutto il ’300, mentre sembrò nascere la Signoria solo per brevi periodi e per motivi di grave emergenza. Ciò accadde infatti a Pisa al tempo di Uguccione della Faggiuola, estensore del suo dominio su Lucca. Uguccione, quale capo dei ghibellini toscani, sconfisse duramente i Fiorentini in occasione della battaglia di Montecatini nel 1315. Tuttavia, l’anno successivo una rivolta lo costrinse alla fuga.

Qualche tempo dopo le stesse gesta furono compiute da Castruccio Castracani degli Antelminelli che, preso il potere in Lucca, conquistò Pisa e Pistoia e attaccò di nuovo Firenze, questa volta sconfitta ad Altopascio nel 1325, allorché la città del fiore dovette porsi sotto il protettorato di re Roberto d’Angiò, capo dei guelfi italiani. Nel 1328, tuttavia, anche questo secondo esperimento signorile toscano fu destinato al tramonto.

Nel 1342 fu il momento critico di Firenze che attraversava un periodo di difficoltà determinato non solo dai rovesci militari surricordati ma dall’irrequietezza dei suoi magnati, nonché dallo stato di permanente agitazione in cui vivevano i salariati dell’industria tessile, colpiti da un dissesto economico che riguardò tutto l’Occidente.

Artefice del nuovo tentativo fu il già ricordato avventuriero Gualtieri di Brienne, il quale si autoconferì il titolo di duca di Atene. Preso il potere, egli architettò l’ardito disegno di capeggiare una Signoria personale, conseguita eliminando dal governo cittadino il «popolo grasso» e i «grandi» che lo avevano sostenuto. Il progetto contemplò il disarmo di tutti i gruppi sociali e quindi delle cosiddette «masnade dei grandi» e delle compagnie armate di popolo.

Ma ciò in realtà era troppo per una città come la fiorentina, la cui amministrazione comunale era ancora viva e non disposta a rinunciare facilmente alle sue origini e alle sue prerogative libertarie.

Allora Gualtieri, che aveva divisato di reggersi con l’aiuto dei suoi cavalieri e trascinando dalla sua parte beccai, vinattieri, scardassieri e artefici minuti, nel luglio 1343 fu cacciato dalla città, in seguito a una sommossa nata con l’appoggio di tutti i gruppi sociali, in questa occasione solidalmente uniti come in precedenza non lo erano mai stati.



Quanto accadde a Firenze con il duca d’Atene era certamente rivelatore di un profondo disagio dei Comuni, i quali nel XIII secolo avevano dato vita ad ampi spazi democratici che poi non erano stati capaci di gestire. Quindi, più o meno consapevolmente le amministrazioni finirono per rifugiarsi in schemi e stili richiamantisi ai precedenti governi oligarchicoautonomistici.

In realtà va riconosciuto che la nobiltà era ancora, in quel tempo di fine Medioevo, un termine di riferimento quasi indistruttibile, tanto è vero che spesso anche i «grandi di popolo», schierati contro le famiglie aristocratiche, finivano per essere denominati Magnati.

Del pari gli ordini mercantili e bancari, pur non facendo parte dell’alto ceto, cominciarono a vivere e a comportarsi come loro e tutto questo cospirava verso il ritorno a una politica meno attenta alle ragioni dei poveri e più orientata verso il mantenimento di vecchi privilegi.

Caso emblematico di scelta di un tipo di vita aristocratico, seguito da una famiglia di origine borghese, è quello relativo alla casata bolognese dei Principi, la cui fortuna si esaurì tutta nell’arco di cento anni. In una posizione eccellente nella vita mercantile bolognese agli inizi del XIII secolo – in un periodo fortunato del commercio di quella città – a metà del Duecento essi sono già inglobati nel ceto aristocratico e dominatore, di cui imitano il modello di comportamento: seguono le abitudini al pari di un gruppo familiare, concentrano le loro case quasi a forma di isolato, circondato di torri e di sale di riunione.

Infine, nel 1280 essi vengono per la prima volta espulsi da Bologna e definitivamente lo saranno nel 1306 in quanto volti, con gli altri magnati, anzi con più pervicacia, al controllo del governo cittadino da cui intendono escludere gli artigiani e altri mercanti meno ricchi, anch’essi desiderosi di far parte di coloro che erano nell’ambito del potere.

Piuttosto chiara anche la situazione genovese allorché, dall’XI al XIII secolo, erano entrate nei ceti governativi dell’importante centro ligure le più potenti famiglie di mercanti-finanzieri. Anche nella metropoli ligure si deve notare insomma una progressiva posizione autoritaria da parte di mercanti arricchiti che in forza delle loro sostanze hanno acquisito metodi di vita e schemi mentali propri dei nobili: per esempio l’organizzazione in gruppi familiari – a Genova verranno denominati alberghi – e la tendenza a farsi la guerra per garantirsi l’assunzione del potere.

Uno dei fenomeni ricorrenti del Trecento e del Quattrocento genovese fu poi l’affermazione di un patriziato cittadino, originatosi dalla commistione del vecchio ceto cavalleresco e dell’alta borghesia, un patriziato chiuso e determinato a frenare l’ascesa politica ed economica di nuove famiglie, a un tempo osservanti un alto livello culturale e con la netta propensione per il lusso, il mecenatismo, una delle componenti invero peculiari della civiltà rinascimentale.

Il caso più noto in questo senso fu quello di Venezia. La Repubblica adriatica infatti non aveva sofferto per le tensioni sociali e l’instabilità politica che avevano costituito l’ambascia di Genova, data l’assenza nella città di San Marco di numerose consorterie nobiliari e la tendenza dei nobili a far entrare nell’ambito del potere talune famiglie arricchitesi con il commercio.

A ciò aggiungeremo che l’economia veneziana, basata sul commercio e la finanza e meno sulla produzione tessile e sull’artigianato, non conobbe la concentrazione dei lavoratori salariati e di piccoli e medi artigiani che resero precario l’equilibrio di altri centri urbani (per esempio Firenze).

Tuttavia fu proprio Venezia che con i suoi aristocratici si chiuse maggiormente e nel 1297 attuò la Serrata del Maggior Consiglio, nel cui nome l’accesso al più importante organo di governo della Repubblica divenne appannaggio delle famiglie che già ne avessero fatto parte nei precedenti quattro anni; mentre nel futuro altri avrebbero potuto aspirare a farne parte solo su proposta del Doge e del Consiglio.

La chiusura poi divenne ancor più forte nel 1323 allorché si convenne che solo a quanti avessero ricoperto uffici comunali era consentito l’accesso al Maggior Consiglio e agli altri organismi di governo. Così da allora alla fine del xviii secolo, congiure e colpi di mano – si pensi al tentativo di Marin Faliero – furono vanificati, mentre la Repubblica si dette alla conquista del Veneto per contrastare tentativi espansionistici da parte di Verona e, soprattutto, di Milano.



Senza dubbio Firenze guardò con attenzione e forse con gelosia alle conclusioni della politica veneziana, ma la città del fiore era politicamente e socialmente troppo diversa dalla Repubblica lagunare per attuare una politica troppo scopertamente oligarchica e antidemocratica. Impediva ciò inoltre la presenza di leggi migliori, quale quella dei salariati tecnici e lo vietarono fra l’altro i piccoli commercianti e gli umili artigiani.

Peraltro la cacciata del duca di Atene segnò la ripresa del ceto magnatizio pronto a unirsi ai grandi mercanti. Così furono ripristinati gli Ordinamenti di Giustizia di Giano della Bella.

Il sentimento popolare si volse allora anzitutto contro i Donati, i Cavalcanti, i Rossi, i Frescobaldi e i Bardi, i più odiati per la loro superbia. Tuttavia non si vollero colpire i grandi come ceto ma solo i più potenti e prepotenti, mentre furono assolti i meno arroganti, accolti tra le famiglie del popolo e immessi negli organismi del Comune. Tale operazione politica segnò una tappa importante nella fusione fra nobiltà guelfa e grandi mercanti e quindi rafforzò la formazione del patriziato cittadino.

Il patriziato fiorentino al suo interno, nell’ormai avanzato ’300, ancora poco concorde, ma desideroso di comandare sul Comune, fu pertanto scosso da traumi in buona parte derivanti dall’esterno. La crescita del debito pubblico e il crollo della banca dei Bardi, dei Peruzzi e degli Acciaiuoli, responsabile del danno di numerosi piccoli risparmiatori, vennero assunti in città come una sorta di dramma collettivo. Inoltre, la peste nera del 1348, le successive ripetute epidemie a scadenza decennale e la rivolta del 1378 compirono il drammatico ciclo.

Le agitazioni in particolare fecero sì che alcune famiglie – gli Alberti, gli Strozzi, gli Scali, i Dini, i Medici – tentassero un colpo di mano, scegliendo la causa del popolo minuto. La conclusione della vicenda e la reazione seguente rafforzarono il ruolo delle Arti maggiori e la coesione interna del patriziato cittadino, pur se ciò non pose fine alle lotte tra famiglie per il predominio all’interno del ceto dirigente. A uscire sconfitta da tale situazione fu la casata degli Alberti, la più cospicua negli anni precedenti la rivolta del 1378. Banditi da Firenze ed esuli per un trentennio, non reagirono alla crisi e declinarono anche economicamente.

Allo stesso destino parevano votati i Medici espostisi già molto nel tentativo di un loro familiare Salvestro, il quale si dichiarò difensore del popolo minuto. Essi si salvarono però per la mancanza di concordia politica tra i diversi rami della famiglia, alcuni dei quali finirono schierati con la fazione vincente. Salvestro allora fu condannato all’esilio ma non alla confisca dei beni come gli Alberti e ciò permise ad altri della casata Medici di mantenere la piattaforma su cui si sarebbe costituita la loro potenza.

Vincitori invece poterono inizialmente considerarsi gli Albizzi, schieratisi apertamente contro i rivoltosi. Già da tempo influenti come esponenti della parte guelfa, essi ebbero allora la possibilità di prendere la guida del Comune grazie all’abilità dei loro elementi di punta come ad esempio il loro capo, Maso, capace di legare a sé personaggi di notevole peso politico, fra i quali Niccolò da Uzzano e Gino Capponi.

Come oligarchi essi procedettero pertanto – fra il 1382 e il 1396 – a varie riforme e riservarono le cariche pubbliche ai loro partigiani. La magistratura degli Otto di guardia – praticamente una loro creazione – fu più che altro una sorta di polizia politica dello stato.

In questo ambito i Medici si impegnarono ad accumulare ricchezze e beni fondiari nel Mugello e ad accrescere il loro prestigio di banchieri. Artefice della fortuna familiare fu Giovanni (1360-1429) (ordinato cavaliere nel 1420 insieme a Rinaldo Strozzi), il quale raccolse un patrimonio ragguardevole e con una accorta politica riuscì ad annullare il ricordo delle gesta del suo antenato Salvestro, pur senza smarrire le simpatie che la famiglia aveva goduto nei settori della media e piccola borghesia.

A ereditare le sue fortune fu Cosimo (1389-1464) il quale, dopo aver impiegato parte della sua giovinezza nei viaggi, prese a dedicarsi agli affari, trascurando la politica. Tuttavia, il suo prestigio e la sua posizione moderata gli procurarono amicizie e un ruolo notevole nel governo cittadino. Rinaldo degli Albizzi, temendo la concorrenza di Cosimo, con un incredibile stratagemma, lo convocò presso di lui e quindi lo fece arrestare e condannare a morte, condanna presto commutata in esilio (1433).

Tuttavia, l’esilio di Cosimo si tramutò per lui in un vero e proprio trionfo. Ovunque, segnatamente a Venezia, egli fu accolto con onori. In conclusione poi, egli fu richiamato in Firenze il 29 settembre 1434, nonostante l’opposizione armata di Rinaldo degli Albizzi che fu costretto a sua volta a lasciare la propria città. Cosimo fondò così quella che fu detta criptosignoria, destinata a durare per trenta anni, un trentennio durante il quale egli eserciterà il potere senza ricoprire cariche e senza avere atteggiamenti dittatoriali e anzi continuando a mantenere in vita il Comune.

La situazione muterà con il figlio Piero il Gottoso (1464-1469) e con il nipote Lorenzo il Magnifico (1469-1492).

La Signoria determinò in Italia l’avvio di numerosi tentativi a carattere espansionistico, volti a semplificare il quadro sociale dell’Italia del ’400 mediante la creazione di soggetti politici di varia dimensione. L’espansionismo anzi fu legato alla vita stessa delle Signorie, come provano gli esempi dianzi menzionati.

Nel Veneto furono protagonisti di tale ambiziosa politica i già ricordati Scaligeri, i quali esercitarono grande influenza, oltre che nel Veneto, in Toscana e in Lombardia. Protettori di artisti e letterati, essi ospitarono, fra l’altro, durante l’esilio, Dante Alighieri che, grato, glorificò la loro memoria.

La potenza maggiore della famiglia fu raggiunta tuttavia da Mastino II (1329-1351) il quale, dopo la presa di Treviso, conquistò Brescia, Parma e Lucca e pareva volesse diventare «re di Lombardia». Fermato tuttavia da Firenze, da Venezia e dai Visconti di Milano, venne a un accordo con i suoi nemici, stipulando con essi nel 1339 la pace di Venezia, dopo di che il suo dominio si ridusse a Verona e a Vicenza. Nel 1387 poi la stessa Verona passerà nelle mani dei Visconti.

Il crollo degli Scaligeri sgombrò tuttavia il cammino ai Visconti che, nonostante le rivalità interne e le resistenze incontrate nel governo cittadino, ampliarono di mano in mano i loro domini.

Personaggio significativo della famiglia fu Luchino Visconti che, in dieci anni, fra il 1339 e il 1349, estese lo stato milanese in Toscana, in Emilia, in Piemonte e nel Canton Ticino, ove si impossessò di Bellinzona e Locarno.

Morto allorché preparava la conquista di Genova, la città ligure fu presa dai Milanesi nel 1353 a opera di un successore di Luchino, Giovanni Visconti (1349-1354). Cantato dal Petrarca per le sue doti di politico sagace e avveduto, nonché di protettore delle arti e delle lettere, Giovanni in principio tentò opera di pacificazione, ma la sua fu una strategia più sottile di quella usata da Luchino. Così dopo aver preso Bologna dai figli di Taddeo Pepoli per 250.000 fiorini, nel 1351 conquistò Pistoia minacciando l’anno dopo, ma invano, la stessa Firenze.

La scomparsa dell’arcivescovo Visconti costò alla Signoria milanese la perdita di Genova e Bologna. Giangaleazzo nel 1385 uccise lo zio Bernabò, onde rimanere arbitro del potere, e pose però una seria ipoteca per una riscossa della fortuna familiare. Legatosi con la corona francese mediante le nozze di sua figlia Valentina con il duca di Orléans, fratello di Carlo VI , fece suo di nuovo il programma dell’arcivescovo Giovanni, per conquistare Padova, Verona, Vicenza e Treviso e per volgersi con determinazione verso la Toscana, ove sottomise Pisa e sconfisse Firenze pur senza domarne la resistenza.

Certo va detto che il programma visconteo era troppo ambizioso, mentre la stabile conquista dei centri fiorentini e toscani era praticamente impossibile.

Fra la fine del Trecento e l’inizio del Quattrocento infatti, la Toscana centro-settentrionale, in particolare la zona del bacino dell’Arno, aveva raggiunto il massimo dell’urbanizzazione.

Oltre a Firenze, Pisa, Arezzo, Lucca e Prato, molti altri luoghi divennero fiorenti. Nel 1350, nonostante la crisi successiva alla peste, la Toscana aveva un milione di abitanti dislocati in centri più o meno grandi ove sarebbe stato impossibile venire a capo di una resistenza forte e caparbia.

Firenze in particolare chiamò gli Italiani a stringersi intorno a sé in nome della libertà contro il tiranno Giangaleazzo Visconti. Anche quest’ultimo però proclamò di battersi per garantire pace e benessere agli Italiani. L’atteggiamento visconteo non era privo di mordente e infatti in varie città dell’Italia centrosettentrionale nacquero organizzazioni favorevoli a Giangaleazzo, allorché nel 1402 la morte pose fine alla sua ascesa e a quella di Milano.

Per il ducato seguirono allora anni di anarchia fino a che nel 1412 Filippo Maria Visconti non recuperò le posizioni perdute, riprendendo in un decennio il controllo della Lombardia, di Genova e delle terre svizzere.

Nonostante i propositi di grandezza viscontea, fra il Trecento e il Quattrocento gli stati italiani del Centro-nord raggiunsero una dimensione di carattere regionale e pure i Visconti costituirono un grande ducato ma essenzialmente lombardo.

Importante in proposito fu la situazione di Firenze che, dopo essersi battuta contro i Visconti in nome della libertas contro i tiranni, cominciò essa stessa a effettuare conquiste territoriali che raccolsero gran parte della Toscana, tranne Lucca e Siena che conservarono la loro indipendenza. Le tappe più significative dell’espansione fiorentina furono Arezzo nel 1384, Pisa nel 1406, Cortona nel 1411. Nel 1421 il capoluogo toscano acquistò Livorno da Genova dietro pagamento di una prima rata di 60.000 fiorini e con l’esborso totale di 100.000 monete. Particolarmente significativa si rivelò invero tale conquista di un centro marittimo dopo il continuo impaludamento del porto di Pisa. Tale mossa infatti consentì a Firenze l’accesso al mare. Così dal 1422 anche le navi della città del fiore solcarono i mari con rotte verso Oriente e Occidente secondo il modello veneziano.

Venezia incominciò più tardi il suo espansionismo, risultato di una decisiva svolta della sua politica estera. Già a metà del Trecento la Serenissima acquistò Treviso e Castelfranco, anche se ciò non la distolse dall’obiettivo principale, ossia la dominazione del Mediterraneo orientale e dei mercati su esso gravitanti.

Tale ambizioso obiettivo pose Venezia in competizione con Genova che assunse il controllo del Tirreno dopo la vittoria riportata su Pisa alla Meloria (1284). Genova poi nel 1298 sconfisse anche i Veneziani presso le isole Curzolane. Nacque di qui una lunga guerra combattuta fra Tirreno e Adriatico da Genova e Venezia.

Nel 1380-1381 le sorti sembrarono volgere a favore dei Genovesi dopo che, sconfitta la Repubblica lagunare a Pola, essi entrarono in Chioggia.

In pari tempo Venezia era minacciata da una forte coalizione guidata dai Carraresi di Padova, dal patriarca di Aquileia, dal duca d’Austria e dal re d’Ungheria. Nel pericolo i Veneziani fecero però appello alle loro forze, bloccarono i nemici di terraferma, investirono Chioggia con la flotta dell’ammiraglio Vettor Pisani. La situazione così si capovolse e i Genovesi furono costretti ad abbandonare l’Adriatico. Allora nel 1381, per la mediazione di Amedeo VI di Savoia, fu conclusa a Torino una pace che comportò per Venezia la perdita di Trieste e di un tratto di costa dalmata a favore degli Asburgo, ma le consentì di uscire pressoché indenne da una grave situazione.

Venezia comprese pertanto l’importanza di avviare una più coerente politica di terraferma. Così fra il 1404 e il 1420 conquistò Treviso, Vicenza, Padova, Verona, Belluno, Feltre, Bassano, il patriarcato di Aquileia, l’I- stria e il Friuli.

Nello stesso tempo crebbe in Piemonte la potenza dei conti di Savoia che dai domini del versante francese, traversate le Alpi, si diressero verso la pianura padana, giovandosi della loro posizione di custodi dei passi alpini. La famiglia si rafforzò con Amedeo V (1285-1323), Amedeo VI (1343-1383) e con Amedeo VII (1383-1391), il quale con un sistema di alleanze si rese determinante per ristabilire la pace fra Genova e Venezia. Nel 1416 l’imperatore Sigismondo nominò duca (1391-1440).

Per la loro ascesa ai tempi di Giangaleazzo, i Visconti si basarono su tre magistrature: il Consiglio di giustizia (tribunale d’appello), il Consiglio segreto per attuare la politica estera, la Camera ducale per la politica finanziaria e tributaria. Lo stato dei Visconti fu moderno, essi modificarono gli statuti cittadini, ampliarono e abbellirono città, nel 1361 istituirono l’Università di Pavia e riuscirono a superare la crisi quando Filippo Maria assunse la guida del contado.

Diverso fu il modello organizzativo di Firenze che dominò Pisa, Arezzo, Pistoia e venne incontro alle esigenze economiche dei cittadini, dando maggiore autonomia alle comunità rurali. Tale politica ebbe il gradimento delle popolazioni della campagna ma non ebbe l’appoggio dei ceti urbani che si vedevano privati del controllo del contado. Firenze pertanto ritenne opportuno stabilire un sistema di deroghe che ricondusse gradualmente la giurisdizione dei territori ai centri urbani vicini. In questo modo essa domò il malcontento e ammodernò la sua amministrazione.

Di tipo intermedio fu invece la politica veneziana, più vicina alla politica viscontea che a quella fiorentina. La Serenissima infatti abbandonò l’amministrazione locale nelle mani dei patriziati urbani, ma ridimensionò il loro potere ingerendosi nei consigli municipali e nei contrasti fra città e contado. Nacque così uno stato omogeneo seppure accentrato e perciò in grado di superare per secoli, momenti di difficoltà e di tensione.

Agevolati nella politica amministrativa risultarono infine i Savoia, il cui ducato gravitante prima attorno a Chambéry poi intorno a Torino, conobbe un modello fortemente accentrato.



Un discorso relativo alla politica egemonica di Milano quattrocentesca deve prendere le mosse dai primi del secolo. Fu infatti Filippo Maria – già lo dicevamo – nel 1412 a recuperare le terre perdute dopo la morte del padre, Giangaleazzo. Per far ciò egli si avvalse di alcuni fra i più grandi condottieri del tempo, Francesco Sforza, Niccolò Piccinino, Francesco Bussone, conte di Carmagnola, presentato in una nota tragedia da Alessandro Manzoni. Il Carmagnola si mosse presto alla conquista di nuove terre nel Veneto e in Romagna, mentre strinse accordi con Lucca e Siena, avversarie di Firenze. Si formò così un’alleanza fra quanti erano minacciati dall’espansionismo visconteo, Venezia, Firenze, il papa e il duca di Savoia.

La guerra durò più di un ventennio (1423-1447) e fu piena di mutamenti, di pause e riprese, alternò contese dinastiche a rivolgimenti politici interni negli stati che vi parteciparono. Protagonisti del conflitto furono principi, governanti e capi delle truppe mercenarie che nel Quattrocento divennero sempre più potenti.

Passando da uno schieramento all’altro, i capitani di ventura divennero arbitri dei conflitti, per cui parvero più alleati che dipendenti degli stati che li avevano assoldati. Di qui il tentativo dei principi di unirli stabilmente alla loro politica mediante la concessione di feudi e progetti matrimoniali. In tal modo si comportò Filippo Maria Visconti con il Carmagnola, concedendogli feudi e dandogli in sposa la nipote Antonia. La sua generosità non gli garantì però la fedeltà del condottiero passato nel 1425 alla Serenissima che quest’ultimo condusse alla vittoria di Maclodio (1427), assicurando a Venezia Brescia, Bergamo e Cremona. In seguito però, Carmagnola non parve più il comandante audace e animoso rivelatosi in precedenza e riportò una serie di insuccessi sembrati sospetti al senato veneziano che, convocatolo, lo processò e lo fece decapitare come traditore.

Per il duca Filippo Maria Visconti la situazione migliorò in Toscana e in Romagna, dove il Piccinino e lo Sforza ebbero importanti vittorie che spinsero Firenze sulla difensiva. La stanchezza consigliò poi i contendenti di giungere alla pace, partendo da un compromesso: la pace di Ferrara del 1433, in base a cui Venezia mantenne i territori conquistati.

Tuttavia il conflitto esplose nuovamente l’anno successivo: lo Sforza conquistò Umbria e Marche ma gli alleati lo fermarono, portando dalla loro parte il condottiero visconteo, cui venne offerto il marchesato di Ancona.

Il conflitto si estese poi al Mezzogiorno. Il duca Visconti fu prima con Venezia e Firenze e a favore degli Angioini, mentre poi passò dalla parte di Alfonso di Aragona che stabilì con lui un forte legame. Gli insuccessi fiorentini condussero al potere Cosimo dei Medici che rinvigorì l’alleanza con Venezia contro Milano.

Si arrivò pertanto a una temporanea pace in Cremona (1441) che riconciliò Francesco Sforza con il duca di Milano che gli diede in moglie la figlia naturale Bianca Maria. Ma il Visconti non fu fortunato con i capitani di ventura: ripresa la guerra nel 1442, lo Sforza si trovò di nuovo contro il suocero che ebbe dalla sua parte il re Alfonso di Napoli e papa Eugenio IV .

Un inatteso colpo di scena fu la morte senza eredi diretti del duca di Milano (1447) che rimise in discussione l’eredità del potente stato, rivendicato da Francesco Sforza, da Carlo di Orléans, dal duca di Savoia e da Alfonso di Aragona.

I Milanesi, non volendo rinunziare alla loro indipendenza e supremazia politica, proclamarono nello stesso anno la Repubblica ambrosiana.

Dell’avverso destino milanese si giovarono più o meno i nemici della Signoria viscontea e in particolare Venezia divenuta, a metà del Quattrocento, la maggior potenza italiana.

Per primo il doge Francesco Foscari (1423-1457) riportò successi contro i Visconti, conquistando le terre dall’Isonzo all’Adda, il patriziato di Aquileia, Zara e Ravenna, e poi, ancora, le terre del Lodigiano.

Una volta ancora, però, la triste condizione indusse i Lombardi alla riscossa. Milano chiese allora aiuto a Francesco Sforza che, assunto il potere, sconfisse Venezia a Caravaggio nel 1448. Poi, sfruttando il successo conseguito e il matrimonio con Bianca Visconti, si fece proclamare duca (1450).

Venezia tuttavia non cedette e, alleatasi con il duca di Savoia e il re di Napoli, riprese la guerra contro Milano, scontrandosi con una coalizione capeggiata da Firenze che ora non doveva più temere lo Sforza, mentre erano i Veneziani a turbare gli equilibri politici toscani.

La guerra durava da tre anni allorché giunse la notizia della caduta di Costantinopoli in mano ai Turchi (1453), seguita da un appello del papa che invocava la Crociata contro gli infedeli. Venezia ne approfittò allora per mettere fine alla guerra. Si giunse così alla pace di Lodi (1454) che determinò la definitiva ascesa di Francesco Sforza e il riconoscimento delle conquiste veneziane in Lombardia.



Tracciando un profilo della situazione signorile nella seconda metà del Quattrocento, cominceremo da Venezia che, per difendere le sue prerogative commerciali, rafforzò i suoi possedimenti nel Mediterraneo orientale e la conquista di città greche e albanesi. I Turchi tuttavia non dettero tregua alla Serenissima che nel 1470 dovette subire la perdita dell’isola di Negroponte, solo in parte compensata dall’acquisto di Cipro, ceduta alla Repubblica adriatica dalla regina veneziana Caterina Cornaro, vedova di un Lusignano.

Nonostante la difficile situazione i rapporti commerciali veneto-turchi non si interruppero del tutto, anche se la città lagunare preferì commerciare con Alessandria e con altri porti egiziani i suoi prodotti provenienti dall’estremo Oriente.

A Milano, Francesco Sforza (1450-1466), non più minacciato da Venezia, si impegnò a fondo per accrescere consensi alla sua dinastia e rafforzarne il potere. Oltre a una politica di accordi con le principali potenze italiane egli ne avviò una industriale, volta a dotare la pianura lombarda di opifici, intensificò la politica artigianale e accrebbe il ducato di opere pubbliche, rifece il castello milanese di porta Giovia, denominato allora castello Sforzesco, scavò il Naviglio della Martesana per condurre le acque dell’Adda da Trezzo a Milano.

Il figlio Galeazzo Maria (1460-1476), meno prudente del padre, dette vita a iniziative non conclusesi allorché, vittima di un tentativo insurrezionale, cadde pugnalato nella chiesa di Santo Stefano. La vedova Bona di Savoia, figlia di Amedeo IX e nipote di Luigi XI di Francia, assunse la reggenza per il figlioletto Giangaleazzo, ma nel 1480 prese il potere il fratello del defunto duca, Ludovico il Moro, che tenne la guida del ducato in nome del nipote.

Tra Venezia e Milano si insinuò la Signoria gonzaghesca di Mantova, i cui esponenti furono anche condottieri, fra i quali famoso Gianfrancesco I (1407-1444), capitano generale di Venezia dopo il Carmagnola. Nel 1433 l’imperatore Sigismondo gli dette il titolo di marchese. Raggiunse così ingrandimenti territoriali, estendendo il suo dominio sul lago di Garda.

La difficile situazione generale rese complicata la Signoria agli Estensi, soggetti in Ferrara, Modena e Reggio alla pressione dei Veneziani interessati alle saline del Polesine. Di spicco fu la Signoria di Borso d’Este (1450-1471), tra i fondatori della Lega italica. Nel 1452 l’imperatore Federico III gli concesse il titolo di duca di Modena e Reggio cui nel 1471 unì quello di duca di Ferrara, conseguito da papa Paolo II .

Il momento più delicato per gli Estensi fu la guerra di Ferrara (1482-1484) provocata da Venezia, volta alla conquista di Ferrara, e dal programma di Sisto IV che voleva creare in Romagna uno stato più ampio per il nipote Gerolamo Riario, signore di Imola e Forlì.

Il papa per le difficoltà dell’impresa si ritirò dalla Lega dietro promessa di compensi per il nipote. Venezia invece allargò il conflitto, attaccando Milano e il Regno di Napoli, sbarcando a Gallipoli (1484), allorché Ferrante d’Aragona aveva appena superato le difficoltà causategli dalla conquista turca di Otranto.

Notevoli i successi ottenuti da Amedeo VIII di Savoia che nel 1416 eresse in ducato i domini familiari con la contea di Nizza, riorganizzata nel 1430 in province e castellanie.

Nel 1439 Amedeo divenne antipapa, fu l’ultimo, con il nome di Felice V . Con i suoi successori però, in particolare con Amedeo IX (1465-1472), marito di Iolanda, sorella di Luigi XI di Francia, venne protetto il ducato contro le mire del ducato di Borgogna, di Carlo il Temerario e degli Svizzeri, raggiungendo nel complesso una meno precaria stabilità.

Piuttosto debole invece fu la Repubblica di Genova che spese le sue energie per potenziare i traffici e le attività finanziarie, limitando al massimo gli interventi di carattere militare, concentrati nel controllo della riviera ligure, della Corsica e di taluni centri costieri del mar Nero.

Allorché l’avanzata turca mise in pericolo le conquiste orientali, a differenza dei Veneziani, i Genovesi non tentarono un’inutile resistenza, preferendo darsi alla navigazione oceanica paghi dell’influenza dei governatori del banco di S. Giorgio, nato come impresa privata dei creditori dello stato, per amministrare le entrate pubbliche ma poi aumentato di importanza, e addirittura divenuto gestore delle gabelle, dei monopoli e di diversi possedimenti della Repubblica, tra cui la Corsica.

Nella politica italiana della seconda metà del Quattrocento Firenze ebbe un ruolo superiore alla sua forza militare e alla sua consistenza territoriale. Essa esercitò il suo dominio su un’area pari alla metà del territorio di Venezia e a poco più di un quinto del regno di Napoli. Ma il merito fu prima di Cosimo dei Medici, poi di Lorenzo il Magnifico che attuò un’abilissima politica estera fiorentina. Lorenzo, fedele all’alleanza con Milano, si schierò in seguito con Venezia o con gli Aragonesi, sollecitato dalla situazione contingente.

Al tempo di papa Innocenzo VIII (1484-1492) egli creò un buon collegamento con la Chiesa, dando in moglie sua figlia Maddalena a Franceschetto Cibo, figlio naturale di Innocenzo. Così Firenze superò finalmente il difficile momento della guerra di Ferrara.

Insieme al fratello Giuliano, Lorenzo a partire dal 1469 cominciò a svuotare progressivamente i vecchi organismi comunali, sostenendo il ruolo di magistrature preesistenti come il Consiglio degli otto di guardia, divenuto una vera polizia politica contro gli oppositori.

Già il padre di Lorenzo aveva dovuto fronteggiare nel 1466 una congiura facente capo a Luca Pitti. Ma un nuovo e più pericoloso colpo di mano fu tentato contro il Magnifico e il fratello Giuliano, con il concorso del pontefice Sisto IV e di Gerolamo Riario, dalla famiglia dei Pazzi. La congiura ebbe attuazione il 26 aprile 1478 quando arrivò a Firenze il cardinale Raffaele Riario Sansoni, nipote anch’egli di Sisto IV . Durante la funzione in duomo taluni sicari si avventarono sui due fratelli: Giuliano fu ucciso, mentre Lorenzo, ferito, si rifugiò in sacrestia le cui porte vennero serrate dal poeta e umanista Angelo Poliziano. La crescente reazione popolare successiva provocò l’uccisione dei Pazzi e dell’arcivescovo Salviati, mentre il Sansoni, complice, fu trattenuto in ostaggio.

La reazione del papa fu immediata. Egli scomunicò Lorenzo e cercò di suscitargli contro una sorta di santa alleanza, ma il Magnifico con lucida abilità capovolse la situazione, lasciando solo il papa Sisto IV che nel 1480 stipulò un accordo con Firenze.

La diplomazia medicea, sempre in piena attività, bloccò i conflitti, aiutata in ciò da Milano, e cercò sempre di avere la situazione sotto controllo, mantenendo così nella penisola un generale equilibrio.

Lorenzo scomparve nel 1492. Nello stesso anno morì papa Innocenzo VIII e nel 1494 Ferrante d’Aragona e ancora in pari data, con la discesa di Carlo VIII , fu definitivamente turbato e compromesso il precedente equilibrio signorile.

Poteva così considerarsi finita tutta un’epoca nata con i Comuni e tramontata con le Signorie territoriali che furono apportatrici di progresso economico e culturale nella penisola e si inaugurò invece un’età di invasioni e di conflitti generati dal desiderio di predominio di due fra le maggiori potenze europee: Francia e Spagna.



Con l’affermazione di Cosimo, la presa del potere della casata dei Medici in Firenze può considerarsi cosa compiuta e la partecipazione dei cittadini all’attività politica e amministrativa comunale dovette considerarsi quasi una formalità. Enea Silvio Piccolomini – Pio II – ebbe infatti a scrivere perspicuamente che Cosimo era l’arbitro della pace e della guerra nonché delle leggi. Infatti nella sua dimora avita si deliberava sugli affari della Repubblica e sulla scelta dei magistrati, mentre della regalità non gli mancavano che il nome e la pompa.

Del pari l’ambasciatore Nicodemo diceva confidenzialmente al duca Francesco Sforza, il 4 aprile 1458, «quando volete più una cosa che un’altra, scrivete segretamente ad Cosimo el parer o desiderio vostro, et luy ve lo adoprerà sempre».

Cosimo tendeva a comportarsi come un qualsiasi cittadino e la sua condotta appariva modesta, ma tale atteggiamento era freddamente voluto e perseguito per poter più tranquillamente esercitare il suo dominio. Difatti rilevava opportunamente Giovanni Cavalcanti che fu durante gli anni della sua signoria che la famiglia si impadronì delle leve del potere cittadino e che ogni recesso di Firenze fu decorato con le insegne dei Medici. La sua potenza nacque dal denaro, dalla capacità di investire e guadagnare e soprattutto di controllare gli ingenti capitali delle altrui aziende bancarie: da quelle dei Sassi e dei Portinari a quelle dei Benci e dei Tornabuoni. Non esitò a comperarsi il consenso, pagato con larghezza, dei suoi sostenitori e così non tentennò mai nell’imporre tasse e gabelle, inflitte soprattutto agli oppositori: noto quanto verificatosi con Giannozzo Manetti, in forza del suo ingegno e di una specchiata onestà giunto a una cospicua posizione, ma nemico della tirannide medicea e pertanto tassato con tale acrimonia ch’egli fu costretto a scegliersi l’esilio in Roma ove fu protetto da Niccolò V .

I partigiani del già menzionato Luca Pitti, invece, raggiunsero inizialmente un discreto potere economico oltreché politico. Ciò tuttavia non deve far credere che la città uscisse avvilita da una simile esperienza. La politica interna di Cosimo fu accorta e abile e ancor più lo fu quella estera. Egli infatti riuscì quasi miracolosamente a mantenere la pace e cominciò a conferire alla città del fiore quel ruolo di mediazione e di ago della bilancia della politica italiana poi rafforzatosi ulteriormente con Lorenzo il Magnifico.

Lorenzo riuscì infatti ancor meglio a dominare la politica della maggior parte degli stati italiani avendo compreso prima e più di altri che la situazione interna di Firenze era legata a quella delle altre città e che il danno di altri stati si sarebbe prima o dopo riflettuto su Firenze e sulla Toscana. L’accordo con Napoli, la politica d’amicizia con il papa, l’atteggiamento conciliatorio assunto con Genova, l’accorto contatto con Venezia e con la temibile Milano devono considerarsi, in qualche modo, capolavori d’intelligenza politico-diplomatica.

Forse nessun altro giudizio può illuminarci sulla grandezza di Lorenzo, sul suo primato e su quello dei Medici, quanto quello espresso da Francesco Guicciardini che nella sua Storia d’Italia evidenzia le qualità di mediatore e di bilanciatore di Lorenzo, il quale con una paziente azione fece in modo che «le cose d’Italia» non «pendessero» mai né dalla parte di Ferrante d’Aragona né da quella di Ludovico il Moro. Ma Guicciardini nella sua disamina va oltre: l’equilibrio mediceo, a suo avviso, non si ferma soltanto alla difesa della situazione esistente ma, in qualche modo, appare come prima, cauta consapevolezza di una comunità nazionale che partecipa di un intero sistema in cui ognuno in grazia della situazione politica altrui si salva o perisce.

Il primato dei Medici e di Lorenzo si traduce pertanto in quello di Firenze che, tra la fine del Trecento e la fine del Quattrocento, attraversò uno dei suoi più gloriosi periodi.

Con l’avvento dei Medici infatti il movimento umanistico perse forse in parte il fervore civile che l’aveva contraddistinto in età repubblicana e che s’era estrinsecato nell’estrema resistenza dei ceti intellettuali all’ascesa di Cosimo prima e di Lorenzo poi. Tuttavia, quel medesimo processo, forse meno dotato di intima passione, subì un’ulteriore, notevole diffusione all’interno della città, nella penisola italiana e nell’Occidente europeo: Cosimo ebbe infatti il merito di promuovere la speculazione dell’Accademia Platonica.

Con Piero dei Medici, Marsilio Ficino era già al vertice della scuola cui aderì lo stesso Lorenzo il Magnifico, animando le riunioni di intellettuali cui parteciparono, fra gli altri, Pico della Mirandola, Marsilio Ficino, Cristoforo Landino, Cristoforo Marsuppini, riunioni che sembrarono rinnovare i fasti dei filosofi platonici e che fecero denominare Firenze l’Atene d’Italia.

La stessa forza che ravvivò le scuole e la diffusione del pensiero rifulse nella Firenze medicea, attraverso la ripresa e il potenziamento della poesia e quello delle arti figurative nonché dell’edilizia religiosa e civile. Le chiese di S. Maria del Fiore, di S. Croce, di S. Maria Novella, il campanile di Giotto, la chiesa di Orsammichele, la loggia dei Lanzi, le opere pittoriche facenti capo alla corrente giottesca, a Taddeo e Agnolo Gaddi, a Lorenzo Monaco, le statue di Lorenzo Ghiberti; e ancora palazzo Medici, opera di Michelozzo Michelozzi, palazzo Strozzi di Benedetto da Caiano, palazzo Rucellai, eseguito da Bernardo Rossellino, danno la misura dell’alto valore artistico e culturale che conferì in quel periodo a Firenze un primato conquistato e saldamente nell’avvenire mantenuto, che da Firenze fu trasferito in quasi ogni altra terra e città della penisola: a Torino, a Milano, a Venezia, a Ferrara e a Rimini, a Mantova, a Perugia, a Siena, a Napoli e a Roma.



La prosperità milanese nell’età di mezzo si fondò maggiormente sul commercio che sull’industria. Tuttavia nel Quattrocento, poi nel secolo successivo, la produzione cittadina si avvalse di due nuove cospicue risorse: il riso e la seta. La risicultura era però agli inizi e seppur promettente non costituì ancora un elemento distintivo nell’economia lombarda. La seta invece fu una vera e propria industria da quando gli artigiani e i mercanti fiorentini, chiamati da Filippo Maria Visconti nel 1442, non dettero uno sviluppo alla confezione e alla diffusione di quel prodotto. Così le seterie si affiancarono ai manufatti tessili per i quali Milano era largamente nota.

I Visconti, prima, gli Sforza, poi, compresero l’importanza di assicurare uno sviluppo economico alla loro città, potenziarono le corporazioni di arti e mestieri e promossero la riforma degli statuti, la cui autonomia fu spesso limitata secondo le tendenze oligarchiche del governo.

L’industria dei velluti e del fustagno, del ricamo, degli arazzi, quella del ferro battuto e dell’oreficeria non ebbero quasi rivali in Italia. Milano si arricchì allora di intellettuali, ospitò dame eleganti e artisti venuti da ogni parte della penisola. A rilevarlo, fra gli altri, fu Bernardino Corio, storico dell’età di Ludovico il Moro, il quale sottolineò l’apporto degli artisti venuti da fuori, sui quali «si sollevarono del capo e delle spalle sugli altri Bramante da Urbino e Leonardo da Vinci».

Colui che progettò la famosa abside di Santa Maria delle Grazie giunse a Milano verso il 1474, l’autore del famoso Cenacolo invece vi arrivò nel 1482, anno in cui inviò una molto conosciuta lettera a Ludovico il Moro al quale si presentò come architetto, idraulico, scultore e pittore in tempo di pace, ingegnere militare in tempo di guerra.

Prima e dopo il rinnovamento introdottovi da Leonardo, Milano ebbe buona tradizione in ambito pittorico: Giovannino de Grassi, Michelino da Besozzo, Cristoforo Manetti, poi Vincenzo Foppa, Bernardino Butinone, Bernardino Zenale, alcuni precedenti, altri contemporanei di Leonardo, furono vigorosi seppure ancor rozzi pittori.

Attorno a Bramante e a Leonardo convenne una schiera di uomini di cultura che introdussero progressi indubbi in non pochi ambiti del sapere: Luca Pacioli e Fazio Cardano, il padre di Gerolamo, l’autore della Domificazione, il matematico Giovanni Marliani allo stesso tempo medico e astronomo fra i più noti e celebrati del XV secolo, insieme con i figli Girolomo e Pier Antonio, Piero Monti, ingegnere militare, uomo dalla vita avventurosa al pari di un romanzo, approdato a un certo momento alla critica contro i riformati, e ancora Giovanni Andrea da Ferrara, scienziato dedito a ogni genere di speculazione, innamorato della sua patria, antifrancese, e perciò decapitato e squartato dai Francesi nel castello Sforzesco nel maggio del 1500, gli astronomi Piattino Piatti e Andrea da Imola, il medico anatomico Marcantonio della Torre sono tutti esponenti di una sorta di scuola destinata a fare di Milano viscontea e sforzesca una vera, moderna metropoli e un centro di cultura umanistica, meno importante di Firenze, Roma e Napoli, ma certamente rilevante.

Anche la cultura umanistica conobbe nella metropoli lombarda impulso notevole da quando Francesco Petrarca fu ospite dei Visconti fra il 1353 e il 1361 e allorché poi Gian Galeazzo Visconti ospitò Coluccio Salutati e Pier Candido Decembrio fu accolto da Filippo Maria e dalla Repubblica ambrosiana (dopo l’avvento dei Francesi emigrò in Roma alla corte papale).

Francesco Filelfo, autore della Sforziade, colto ed elegante sebbene poeta cortigiano, Panfilo Castaldi, Antonio Zaroto, Filippo Cavagni da Lavagna furono, ad esempio, tra i primi stampatori a livello della penisola.

Giorgio Merula, Gaspare Visconti, Ermolao Barbaro, Bernardino Corio, Demetrio Calcondila e altri uomini di lettere e artisti fecero sì che la corte di Ludovico il Moro e di Beatrice d’Este nel Castello di Porta Giovia, divenuto già con gli Sforza, oltre che fortezza militare, fastosa corte residenziale, si trasformasse in uno dei centri culturali più rinomati d’Italia.

Fra quelle mura, nozze, nascite, feste di accoglienza e celebrazioni di vittorie divennero pertanto motivi d’incontro e di diffusione di pensiero e di cultura, celebrata con un fasto originale e senza pari: si pensi che a organizzare feste, rimaste celebri per gli splendidi arredi, i balli, i costumi, talune vere e proprie costruzioni gastronomiche, capolavori di cesello e di bulino oltre che di culinaria, non disdegnò a volte di partecipare lo stesso Leonardo da Vinci che dedicò il suo multiforme ingegno a bizzarre costruzioni di «trionfi» e di «Chimere», considerate una gioia per gli occhi oltre che per la tavola dei duchi e dei loro ospiti.

Le partite di caccia e i tornei furono anch’essi momenti distintivi e irripetibili di una corte non seconda alle più ricche e colte d’Europa, allietata da danze, concerti, manifestazioni teatrali cui parteciparono attori rinomati e usi a calcare le scene dei teatri delle corti allora più in voga.

Tutto ciò ingentilì e dette talora un tocco di leggiadra levità a una politica tutt’altro che filantropica e magnanima, ove odi, pugnali, arrivismo, egoismo e crudeltà furono all’ordine del giorno.

Ciò non toglie che una città e uno stato, volti a costituire per lungo tempo una sorta di antemurale che salvò la penisola dallo straniero, caddero poi senza scampo nelle mani dei Francesi. Niccolò Machiavelli ascrisse la responsabilità del grave accaduto alla politica personale del Moro «cagione della rovina d’Italia» e perciò da lui contrapposto ai Medici, i quali furono più accorti e consapevoli nelle arti diplomatiche.

Machiavelli colse certo nel segno, anche se non tenne conto che la morte sottrasse Lorenzo all’obbligo di prendere decisioni che anche per lui sarebbero state di grandissima difficoltà e quindi fu troppo severo nel suo giudizio sul Moro, in quanto, come alla maggior parte degli storici che trattano di problemi a loro contemporanei, gli mancarono l’opportuna profondità e il distacco necessari per comprendere appieno l’origine di eventi che è facile ascrivere a responsabilità di singoli individui, mentre risultano scaturiti da cagioni più profonde spesso al di sopra della volontà di determinati ed eccelsi uomini.

Comunque, a parte le negative conclusioni, la Milano dei Visconti, degli Sforza e del Moro resta un punto di riferimento italiano e soprattutto europeo.



Prima di concludere è necessario sottolineare che il periodo dei Comuni e delle Signorie, quello che anche noi abbiamo fatto cominciare nel 1250 per concluderlo con il 1494, comprende al suo interno l’Umanesimo e l’inizio del Rinascimento.

Con la denominazione di Umanesimo si indicò pertanto quell’indirizzo culturale, approfondito e perseguito per tutto il Quattrocento, nato dal culto delle humanae litterae che vide nell’humanitas e negli studia humanitatis un mezzo di perfezionamento spirituale della natura umana.

Questo ideale ritorno alla cultura latina e greca iniziò già alla fine del Trecento con Coluccio Salutati (1331-1406), Leonardo Bruni (1370- 1444), Poggio Bracciolini (1380-1459) che, seguendo il cammino tracciato dal Petrarca (1304-1374), individuarono e recuperarono testi di autori classici, ormai considerati dispersi, e intesero con sensibilità rinnovata opere pur note ma che, nella saldatura tra virtù e sapere, formarono le peculiari caratteristiche del movimento umanistico.

Quintiliano e Stazio, Silio Italico e Columella, Valerio Flacco e Manilio, con Cicerone e Lucrezio, Virgilio, Orazio, Ovidio, Lucano e Livio in testa, consentirono di approfondire un colloquio mai interrotto con i sapienti antichi, divenuti nuovamente punto di riferimento e modello di vita.

La conoscenza del greco, dei suoi filosofi, dei poeti e dei letterati, il ritorno alla filosofia greca e a Platone – impostosi a metà del quattrocento – segnarono, dopo una secolare supremazia aristotelica, un nuovo proficuo impulso per la cultura e la conquista del sapere.

Allo stesso tempo pittori, scultori, architetti cominciarono a respingere i dettami dell’arte medievale per tornare alle proporzioni di quella classica. Giorgio Vasari e Leon Battista Alberti teorizzarono il distacco dall’arte definita «gotica» e il ritorno alle più raffinate forme di quella grecoromana.

Gli umanisti si consacrarono così al reperimento dei codici di autori antichi, quasi con la venerazione con cui potevano rinvenirsi le memorie degli avi.

Importante in questo senso fu la fondazione dell’Accademia platonica, aperta a Firenze da Cosimo il Vecchio nel 1462, fra i cui esponenti di spicco si contarono Marsilio Ficino e Pico della Mirandola, Giannozzo Manetti, Giovanni Bessarione, Giorgio Gemisto Pletone, Manuele Crisolora, Giorgio Trapezunzio, Giovanni Argiropulo.

Connessa con l’Umanesimo fu poi l’invenzione della stampa a caratteri mobili, attribuita al tedesco di Magonza Giovanni Gutenberg (1400- 1468), il quale, verso la metà del Quattrocento stampò per la prima volta la Bibbia, mostrando la sua grande passione per il libro, nuovo vigoroso mezzo di trasmissione della cultura e dei suoi valori.

Con l’invenzione della stampa diminuì il costo dei libri, fin dalla comparsa dei primi preziosi incunaboli.

L’officina che stampò il maggior numero di opere fu quella veneziana del tipografo Aldo Manuzio, nativo di Bassiano (1449-1515), che alla sua produzione artigiana affiancò in Venezia un cenacolo di cultura frequentato da qualificati esponenti italiani ed europei.

Del pari, con il movimento umanistico, tra la fine del Quattrocento e la prima metà del Cinquecento, si affermò la civiltà del Rinascimento che conseguì in Occidente e soprattutto in Italia le affermazioni più compiute e originali.

Motivo peculiare di tale indirizzo fu una sorta di religione per le letterature e le civiltà antiche da cui scaturì la tendenza di far rivivere, mediante l’imitazione, forme ed espressioni dell’antica civiltà, intesa come un modello insuperato e insuperabile.

Scultori, pittori e architetti come Nicola e Giovanni Pisano, Filippo Brunelleschi, Michelozzo Michelozzi, Giuliano da Sangallo, Donatello, Masaccio, Botticelli, il Ghirlandaio, i Della Robbia, Masolino, Lorenzo Ghiberti, Piero della Francesca, Iacopo della Quercia, Leonardo da Vinci e nel secolo successivo Raffaello, Bramante, Michelangelo, Mantegna, Giorgione, Correggio e il Vasari dettero vita a capolavori tramandati come patrimonio prezioso per l’umanità.

Al ravvivarsi dell’arte, fece altresì riscontro quello della scienza e Leonardo da Vinci (1452-1519) segnò il percorso della ricerca nuova sulla quale più tardi si posero Niccolò Copernico e il grande Galilei.

Originale indagatore di testi antichi, matematico e filosofo fu poi il tedesco Nicolò da Cusa (1401-1464) che inaugurò gli studi della moderna astronomia grazie alla sua intuizione del cosmo considerato spazio infinito, non conchiuso in successive sfere concentriche intorno alla terra, come si era sino a quel tempo ritenuto.

Culla dell’Umanesimo in Italia fu Firenze, ove quel movimento compì tutta la sua parabola attorno al Salutati, al Bruni, a Poggio Bracciolini che esaltarono la città del fiore, la sua fede nelle istituzioni repubblicane e nell’ingegno civile degli uomini colti.

Alla prima fase repubblicaneggiante seguì la seconda che contemplò un’adesione convinta al governo e agli ideali di Lorenzo dei Medici. Si inaugurò allora il cosiddetto Mecenatismo con cui il Magnifico gratificò poeti, filosofi e artisti, incarnando l’esempio emblematico del principefilosofo. Così in Firenze e nella Toscana si ebbe una favolosa concentrazione di ingegni legati a pressoché ogni branca del sapere.

Ma i centri di cultura e di arte nell’Italia umanistica e rinascimentale si moltiplicarono. Roma si empì di magnifiche opere d’arte con Raffaello e Michelangelo, Leon Battista Alberti, il Rossellino, Bramante, mentre l’Accademia animata da Pomponio Leto e la nuova Biblioteca Vaticana divennero veicoli prodigiosi di cultura e di conoscenza.

A Napoli furono ospitati il Valla e il Manetti, Giovanni Pontano, Antonio Beccadelli, detto il Panormita, Michele Marullo Tarcaniota, Iacopo Sannazzaro e Francesco Laurana.

A Milano, il mecenatismo brillò presso la corte di Ludovico il Moro, come abbiamo già detto, divenuta molto più che al tempo dei Visconti un vero punto di riferimento di cultura europea.

Splendide furono poi le corti di Urbino, Mantova, Ferrara, mentre Venezia conobbe una stagione di intensa attività urbanistica, architettonica ed ebbe la presenza di grandi pittori, orafi, incisori. Vicenza è legata all’attività di Andrea Palladio, Tiziano Vecellio e Iacopo Tatti, detto il Sansovino. Vivace centro universitario fu Padova ove si trovarono personaggi fra i quali ricordiamo Albertino Mussato, Ferreto de’ Ferreti e Lovato de’ Lovati.

Fra le arti primeggiò nelle corti e nella Chiesa la musica, mentre i più famosi esecutori e cantanti italiani erano richiesti e contesi dalle principali corti d’Europa. Per la musica sacra italiana poi, il secolo maggiormente significativo fu il Cinquecento con Pier Luigi da Palestrina, autore di innumerevoli Messe, mottetti, canti. Anche la musica profana con i canti carnascialeschi, i madrigali, le frottole, eseguite a una o più voci, divenne veicolo di cultura e di elevazione spirituale oltre che di divertimento.

Anche la creazione dello stato fu considerata nel Rinascimento un’opera d’arte fondata sull’iniziativa di un uomo eccezionale, il Principe dotato di «virtù» e «fortuna» il quale al di sopra di sé non riconobbe alcun ente superiore.

La teorica legata all’acquisto e al mantenimento del potere fu lucidamente enunciata da Niccolò Machiavelli nel suo trattato Il Principe, in cui si affermò l’indipendenza della politica dai presupposti di carattere morale. Si inaugurò così il mondo moderno, fondato su un’articolazione nuova di problemi e di motivi sui quali dominarono l’uomo, la società laica, lo stato.

Nel campo religioso infine, la riforma protestante di Martin Lutero infranse l’unità della fede medievale, in nome di ideali di rigenerazione della Chiesa, del papato e del primato della coscienza individuale.

Il generale sviluppo della civiltà rinascimentale, lo spirito di ricerca, l’intendimento di affermare la potenza umana nella natura, nell’arte, nel sapere originarono un’intensa attività di viaggi e scoperte volti a generare un enorme allargamento dei confini del mondo conosciuto, le cui conseguenze sugli orientamenti della più moderna civiltà furono di incalcolabile momento.

La bussola favorì allora la navigazione in mare aperto e negli oceani. L’ardore della ricerca e la gioia della scoperta dettero ai naviganti il coraggio di oltrepassare le colonne d’Ercole, considerate nel Medioevo, anche da Dante Alighieri, l’estremo, invalicabile limite verso l’ignoto, popolato di mostri e ritenuto sede di spaventosi fenomeni che non consentivano ritorno.

Alle prime scoperte destinate a completare la conoscenza dell’Africa e dell’Asia seguì quella più importante dovuta a Cristoforo Colombo che il 12 ottobre 1492 toccò terra nel luogo da lui definito Indie Occidentali – l’isola di San Salvador – cui seguirono altri viaggi di Amerigo Vespucci fra il 1499 e il 1501, effettuati lungo le coste meridionali del nuovo continente. Si comprese subito infatti che Colombo non aveva raggiunto le Indie «buscando» l’Oriente dall’Occidente, ma si era giunti in un nuovo mondo, in onore del secondo scopritore denominato America.

Le conseguenze di tali eventi furono di grande portata per la storia italiana e per quella del continente che, dal ’400 in poi, tornò a chiamarsi a tutti gli effetti Europa, dopo essere stato definito per secoli Cristianità occidentale o Occidente cristiano.

Tutto ciò dunque serve per contrassegnare secondo caratteri più certi e delimitati una stagione irripetibile; quella dei Comuni e delle Signorie, dei Principati e degli Stati regionali, protrattasi per oltre due secoli e mezzo, al cui termine poté considerarsi in buona sostanza concluso l’Autunno del Medioevo, mentre l’età moderna cominciava a stagliarsi nei suoi lineamenti e nei suoi assetti di cui ancora oggi possiamo considerarci figli.





IX . I REGNI NAZIONALI



Qualche decennio fa divenne per un certo tempo quasi di moda un saggio denominato The legacy of the Middle Ages, di G. Crump e E. Jacob, del quale anch’io mi sono spesso avvalso all’inizio dei miei corsi universitari per porre in evidenza, oltre all’importanza del Medioevo, i numerosi spunti, motivi, problemi che, sorti in quell’epoca, fanno ancora parte del nostro corredo di esperienze e a volte della nostra vita giornaliera nonché di quella del nostro spirito, con caratteristiche che talora le si contrappongono e talaltra quasi le accomunano.

Anzitutto va posto in evidenza che fu nei secoli collocati tra la fine dell’Impero romano e la nascita del Medioevo che si affermarono le tre grandi religioni monoteistiche, l’ebraica, ben più antica delle altre, la cristiana e la maomettana, che videro tutte e tre la luce nel bacino del Mediterraneo e presero allora a diffondersi e a manifestarsi in modo organizzato così che ancora adesso, le ultime due in particolare, parlano a genti e a popoli numerosi collocati in ogni parte del mondo.

Fu poi nel primo millennio dell’era volgare che la maggior parte delle città italiane ed europee nate in età romana subì consistenti modifiche e trasformazioni soprattutto fra il X e l’XI secolo, trasformazioni che le mantengono, anche ai nostri giorni, simili ad allora segnatamente nell’aspetto dei loro quartieri centrali.

Pari considerazione tuttavia può farsi a proposito delle leggi e degli istituti giuridici che presiedono pure oggi ai nostri ordinamenti civili e penali, accompagnano la vita dei Tribunali e delle Corti di giustizia e che, dopo l’importante sistemazione giustinianea, sono stati introdotti nei differenti sistemi legislativi occidentali, per costituire a distanza di secoli il sostrato dell’attuale vita e della convivenza giuridica.

Parlando delle leggi non si può tuttavia fare a meno di citare la nascita delle Università, soprattutto delle facoltà giuridiche – Bononia docet – ovvero della creazione di centri culturali, presenti dall’XI-XI secolo presso tutti i popoli e i paesi civili, ossia della formazione di un complesso di istituzioni originali, tutte medievali, volte alla diffusione di una cultura complessivamente regolata, allora come ora, da corsi di lezioni, esami e conferimento finale di titoli legali.

Con la rinascita cittadina e l’organizzazione universitaria, ancora una volta nei primi due secoli del secondo millennio, vide la luce una quantità di associazioni rette da una sorta di patto giurato, destinate a garantire sempre più e sempre meglio la vita dei cittadini e a conferire sicurezza maggiore alle loro attività imprenditoriali, amministrative e politiche. Da tale impulso nacquero gli organismi corporativi volti a dar vita al Comune che assunse di luogo in luogo tipologie diverse ma tutte egualmente vitali e tali da durare nel corso dei secoli, cosicché ancora ai nostri giorni i centri urbanizzati, grandi e piccoli, sono retti quasi in ogni parte del mondo da assemblee elette secondo modelli non dissimili da quelli assunti nell’epoca in cui prese corpo e si estese l’ordinamento comunale.

Se le amministrazioni cittadine dall’XI-XI secolo in poi trovarono il loro punto di sviluppo nei Comuni, nel Duecento cominciarono a prospettarsi anche assemblee organizzate, capaci di regolare meglio gli ampi poteri sino ad allora concentrati soltanto nelle mani dei sovrani. Così per la prima volta nel 1215, in Inghilterra, un Parlamentum di baroni, alti prelati e governanti cittadini animò una rivolta al cui termine re Giovanni Senza Terra dovette concedere loro la Magna Charta, un documento con cui il monarca si impegnava al rispetto dei diritti goduti dai nobili, dagli ecclesiastici e da tutti i liberi del regno. Nacque allora un Consiglio Comune del Regno accompagnato da una Curia che raccolse i Lords. Consiglio e Curia divennero pertanto organismi, l’uno e l’altro, formati per assistere il sovrano mediante un controllo baronale ed ecclesiastico e fu questo il primo meccanismo di verifica di tipo parlamentare che, oltre a serbare il rispetto della tradizione autonomistica normanna, assicurò la formazione del primo istituto parlamentare, da allora in poi designato a regolare lo sviluppo dei paesi democratici.

L’affermarsi della vita universitaria, di certo il fatto culturale più significativo del XII secolo, rafforzò anzitutto la conoscenza del latino, da considerarsi allora una sorta di lingua comune della società occidentale, almeno presso i suoi non numerosi ceti più elevati e preparati, e delle lingue romanze, nate dai testi scritti nell’idioma dei padri.

Il famoso giuramento di Strasburgo dell’842 siglato fra Carlo Il Calvo e Ludovico il Germanico riportò ad esempio una delle prime testimonianze del tedesco e del francese antico. Altrettanto noto è il Placito di Capua del 960, in cui sono contenute le prime testimonianze del volgare italiano parlato dai contadini capuani oltre che dagli abitanti della regione del Garigliano e del basso Lazio, fra i quali non pochi testimoniarono a favore dell’abbazia di Montecassino con espressioni derivanti dal latino ma già profondamente modificate.

Le lingue volgari insomma, le romanze come le anglosassoni, cominciarono in tal modo a essere diffuse e nei primissimi secoli del secondo millennio acquisirono dignità letteraria, vennero usate presso le corti e anche in ambienti diversi, costituendo un altro importante tassello del mosaico composito e complesso di spunti, motivi e problemi che, profilatisi allora, contraddistinguono tuttora la vita di ciascuno di noi.

Ma un’altra componente strutturale comune della fisionomia politica e culturale dell’Occidente ebbe origine durante i secoli della Media Aetas, ovvero le Nazioni. Il mondo classico infatti non conobbe analoghe formazioni e l’Impero romano , pur tenendo conto della diversa natura delle genti stanziate presso i suoi confini, non conferì loro una fisionomia distinta né dal punto di vista organizzativo né da quello politico, mentre cercò sempre di fondere le varie etnie in un organismo unitario che fece coincidere i confini dell’Impero con quelli delle terre e dei popoli civili allora esistenti.

Fu nel Medioevo pertanto che assunse significato sempre più preciso la creazione di strutture nazionali distinte e talvolta fra loro antitetiche. Tali strutture infatti furono caratterizzate da genti le cui origini ed esperienze furono volte a comunicare con altri gruppi, raramente con l’intento di aprirsi a usi e costumi diversi, talora intenzionate a una forma di tollerante fusione, ma di preferenza orientate a privilegiare con i loro vicini le relazioni ostili e bellicose, convinte come furono, ognuno di loro, di essere depositari delle caratteristiche migliori ed essenziali della natura umana.

Nel Medioevo si sviluppò dunque l’idea di Nazione secondo motivazioni di genti esclusive e contrapposte a ogni altra e tutto sommato mal disposte verso le possibilità di unione e, tranne eccezioni, di federazione, pronte invece a muover guerra a chiunque potesse frenare le Völkerwanderungen o trasmigrazioni di popoli, destinate a contrassegnare la loro vicenda.

Così le popolazioni germaniche e orientali – Goti, Vandali, Unni, Longobardi – si considerarono tutte eccellenti e superiori alle altre, quasi alla stregua di associazioni di popoli preminenti e portati per loro destino a predominare per diritto di razza e di religione, per cui al loro interno si ritennero fusi e coesi e spesso furono convinti di discendere da un progenitore comune e di essere addirittura consanguinei. Data poi la loro consuetudine pagana, solo parzialmente mitigata dall’adesione successiva al cristianesimo ariano – la fede abbracciata dalla maggior parte dei gruppi barbarici – questi popoli ipotizzarono addirittura che i loro progenitori avessero origini divine (poteva anche trattarsi di un Dio o di un semidio) e del pari divine furono ritenute le loro leggi, e la loro identità venne giudicata sacra e inalterabile. Così con la nascita delle nazioni medievali si rafforzò l’idea della strenua difesa della propria identità: ad esempio della semitica contrapposta alla musulmana e non di rado persino a quella cattolicoromana. Accanto all’origine delle nazioni nel Medioevo può dunque rinvenirsi anche la nascita di molte moderne “perversioni” del sentimento di “passione nazionale” e comunque di concezioni che attestarono e consentirono di concludere che l’idea di nazione come è venuta configurandosi sia di eredità germano-barbarica e si sia rafforzata fino ad assumere tratti salienti e permanenti proprio durante i lunghi secoli della Media Aetas.

Tuttavia le popolazioni germaniche dianzi ricordate, almeno nei secoli precedenti il IX , quello della nascita, dell’affermazione e della prima crisi dell’Impero carolingio, non furono già nazionalmente unite e si mostrarono come gruppi in rapido e progressivo mutamento e alle varie V ¨olkerwanderungen si accoppiò una sorta di eterogenesi ovvero di continua rivoluzione e trasformazione lentamente e gradualmente risoltasi solo verso la fine del primo millennio dell’era volgare. E fu a questo punto che contro le continue modificazioni di gruppi e di popoli già territorialmente uniti linguisticamente e accorpati sia dal punto di vista religioso e, piuttosto saldamente, soprattutto da quello militare, si costituirono al vertice forme di potere politico-economico e sociale, pronte a guidare quei popoli stessi onde dar vita a processi di unificazione nazionale.

Possiamo ritenere pertanto che già nel Medioevo, in pratica, si sia rivelato vero il noto concetto risorgimentale secondo il quale «quando un popolo si desta, Dio si mette alla sua testa e le folgori gli dà».

I popoli infatti, pur con le peculiarità che li distinsero gli uni dagli altri, apparvero ben disposti a unirsi allorché un sovrano – ancora una volta inteso secondo caratteristiche quasi divine – si pose alla loro guida e, con l’ausilio degli uomini di Chiesa, di cultura e con quello dei militari, risvegliò quegli aspetti di consenso e di orgoglio razziale rivelatisi a un certo momento motivi di predominio e di aggressione.

Fu allora che accanto a quella del re si rafforzò non di rado la figura di un santo che foggiò e rinsaldò la concezione taumaturgica della monarchia nazionale. I sovrani francesi furono così consacrati a san Dionigi, quelli inglesi a san Giorgio. L’Ungheria invece conobbe una perfetta identità tra regalità e santità, in quanto il sovrano fondatore di quella nazione fu santo Stefano (997-1038), il quale convertitosi al cattolicesimo romano , seguito in ciò dal suo popolo, fu incoronato in occasione del Natale dell’anno Mille, dando vita a una Chiesa autonoma e a una forte monarchia, la cui corona – per l’appunto la corona di Santo Stefano, così detta dal nome del primo monarca che la cinse – divenne un simbolo altamente significativo nel corso dei secoli fino ai primi decenni del Novecento e alla crisi successiva al tramonto dell’Impero austroungarico, al termine della guerra del 1914-1918.

Anche in Inghilterra e in Spagna le monarchie in stretto connubio con ambienti culturali e religiosi accreditarono il principio secondo il quale le popolazioni loro soggette costituissero entità in tutto compatte per natura e razza, munite di un comune passato, di un altrettanto comune presente e di un fulgido, inconcusso avvenire.

Diversa in gran parte fu la situazione della Germania dove la presenza del Sacro romano Impero – altra idea-forza tale da contraddistinguere in modo peculiare l’età di mezzo, fertile di istituzioni e di ordinamenti – modificò i termini della vita politica ed economico-sociale; dal X secolo in avanti, in terra tedesca la dignità imperiale fu strutturalmente legata al possesso del titolo di re di Germania e d’Italia. Eletto dai Grandi del regno tedesco fu dunque il re di Germania che aspirò a essere a capo di uno stato universale e non nazionale. Quindi la vicenda tedesca va connessa essenzialmente alla dignità e al ruolo universale di governo laico della nobiltà e, pertanto, rispetto a quella che qui intendiamo ricostruire, fu tutta un’altra storia. Ciò non toglie però che pure in terra germanica siano fiorite leggende sulle remote comuni origini romane e preromane – Arminio in testa – della loro razza e dei loro popoli e capi. Inoltre il ciclo dei Nibelunghi e la difesa dell’Arianesimo contraddistinsero lo sviluppo linguistico, culturale e poetico di quelle terre già disposte a considerare come inalienabile il concetto che può riassumersi nell’espressione Deutschland ¨uber alles.

Con ciò non intendiamo concludere che le nazioni e il loro progetto ideal-politico e culturale siano da ravvisarsi in toto con le primitive concezioni introdotte dagli invasori germanici, i quali tuttavia, da Teoderico ai Longobardi, da Carlo Martello a Pipino e a Carlo Magno, ebbero in mente la creazione di un soggetto politico originale e diverso dall’Impero inteso nella versione romana o in quella bizantina. Proprio di lì tuttavia, pur se profonde e influenti furono le modificazioni relative all’identità politicoculturale imperiale, difesa dall’unione di trono e di altare nonché dai gruppi culturali dominanti, trassero origine anche gli stati nazionali di cui – dei maggiori almeno – cercheremo di disegnare le linee originarie e distintive, rappresentandone prerogative e caratteristiche fondamentali.

Separata e dissimile dalla storia della formazione dei regni nazionali – fatta eccezione per la vicenda delle regioni meridionali profondamente distaccate dal Centro e dal Nord della penisola, dal XII secolo contraddistinte dalla nascita del regno normanno svevo e, dopo, della monarchia angioina e aragonese – è altresì la storia della penisola italiana, soprattutto quella del Nord e del Centro, lungo tutta l’età medievale articolatasi in una vivace e complessa vitalità cittadina che fece lucidamente concludere a Carlo Cattaneo, verso la metà del XIX secolo, che il principio della storia d’Italia deve essere ravvisato nelle città e nel loro sviluppo. I centri urbani infatti costituiscono il fulcro della vicenda italiana che, al pari della “libertà”, concluderà ancora il Cattaneo, è una pianta di molte radici. E ciò è tanto vero che persino il Regno Italico non conobbe un’evoluzione che gli consentisse – così dissero taluni storici tedeschi – di assumere ein Nationalisches Gesicht. Anzi il suddetto regno ebbe sempre il ruolo di partecipe alla conquista dell’Impero. Nell’843 – per fare un esempio emblematico – il trattato di Verdun lo assegnò all’imperatore Lotario. Poi servì a rafforzare la corona piuttosto traballante di Ludovico II (844) e di Carlo Il Grosso (879). Quindi divenne una pedina della politica della casata spoletana, segnatamente di Guido (889) e Lamberto (892) che se ne servirono per consolidare i loro poco credibili progetti imperiali. Quando poi Berengario, marchese del Friuli, ottenne il diadema reale (951) Ottone, il primo esponente della casata di Sassonia, fortemente impegnato nel progetto di fondazione dell’Imperium teutonicum, considerò quell’atto una vera e propria usurpazione e volle subito farsi riconoscere come rex Francorum et Langobardorum. Per questo dunque gli sviluppi e le alterne sorti del Regno Italico non trovano concreta collocazione in una trattazione dedicata ai regni nazionali.

Cominceremo pertanto da altre più note formazioni statali, ovvero da quelle che prima di tutte dettero vita a un processo di lenta unificazione per poi passare alla costituzione di regni considerati a volte in modo secondario, anche per la loro ridotta estensione, ma che ebbero a ben guardare una pur specifica valenza nella raffigurazione della complessiva vita politica del continente e che dettero luogo a formazioni tese a durare nel tempo secondo caratteristiche ben distinte e del tutto particolari e sulla scorta di un’intensa vita politica, religiosa, economica e culturale.



La Francia, uno dei regni più significativi dell’Europa medievale, emerso dalla disgregazione del feudo e dalla debolezza dell’Impero carolingio nel IX-X secolo e destinato a diventare uno degli stati più importanti del sistema governativo occidentale, assunse la sua denominazione dai Franchi, un gruppo di tribù germaniche decisivo nella formazione dell’Europa occidentale. Tali tribù – lo ricordiamo ancora – apparvero sul basso Reno sin dalla metà del III secolo d.C. e attraversarono le terre dell’Impero romano , ma presto sconfitte si ritirarono lungo i paesi renani di loro provenienza. Nel V secolo poi i Franchi stessi si divisero in due rami principali, denominati Salii e Ripuari, e così, partecipando alle massicce trasmigrazioni di popoli di quel tempo, i Franchi Salii si insediarono nella Gallia del Nord, oltre la Loira, mentre i Ripuarii si collocarono nella Gallia nord-orientale. Federati nell’Impero romano d’Occidente in grave crisi, i Franchi Salii alla fine acquisirono l’indipendenza stabilendo, guidati dal loro sovrano Clodoveo (481-511), una sorta di predominio su tutta la Gallia. Convertitisi poi al cattolicesimo romano spintivi dalla regina Clotilde (496), i Franchi, galvanizzati da Clodoveo suo consorte, assunsero il ruolo di difensori dell’ortodossia cristiana contro i Visigoti ariani, sconfitti nella famosa battaglia di Vouillé (507). Dopo essersi assicurati il sostegno della Chiesa in Gallia, i regnanti franchi, ovvero i Merovingi, consolidarono la loro posizione, tracciando per primi il cammino del futuro regno di Francia.

La stirpe di Clodoveo, i cui meriti furono innegabili, venne tuttavia contraddistinta da un’endemica instabilità politica insita nell’antica tradizione franca assuefatta a suddividere i possedimenti territoriali tra i vari eredi maschi. Seguendo tale consuetudine, nacquero così, sempre nell’ambito della dinastia merovingia, i modesti regni di Austrasia, Neustria, Borgogna, Parigi, Orléans e Aquitania, mentre furono ricorrenti le lotte fratricide controbilanciate all’inizio dall’abilità politica dei sovrani succedutisi fino al grande Dagoberto (630-633), «le bon roi Dagobert», cantato nei poemi e nelle antiche cronache attestanti una sorta di filiale riconoscenza per quel monarca, contraddistinto da «la barbe fleurie», ove «l’onor del mento» è simbolo di saggezza e autorevolezza. Dopo di che i Merovingi si infiacchirono, guidati come furono da sovrani privi di iniziativa, detti «re fannulloni», i quali lasciarono di fatto il governo in mano ai cosiddetti maggiordomi di palazzo.

La perdurante anarchia cui abbiamo fatto cenno, resa evidente dal duro conflitto esploso tra i rami del casato merovingico di Neustria e Austrasia, terminò nel 687 allorché l’oltremodo forte Pipino di Héristal, maggiordomo di Austrasia, sconfisse la Neustria da lui già controllata come maestro di palazzo. Pipino apparteneva a una famiglia di oscure origini, il cui primo esponente fu Arnolfo (580-641), il quale comparve in veste di ascoltato consigliere di Clotario II e di Dagoberto, poi con l’importante carica di vescovo di Metz. Era questo l’inizio di una prestigiosa carriera irresistibilmente proseguita per oltre un settantennio sino all’exploit di Pipino di Héristal (687-714), il cui figlio, Carlo Martello (688-741), condusse i Franchi in una posizione di grande prestigio nella cristianità, quando nella battaglia di Poitiers del 732 vinse gli Arabi dilagati dalle regioni meridionali della penisola iberica nel centro della Francia.

Pipino il Breve (751-768) finì per esautorare del tutto l’ultimo dei re merovingi. Egli ottenne quindi la benedizione del papa Stefano II , fu incoronato re dei Franchi e scese in Italia per sconfiggere i Longobardi e garantire così alla Chiesa le sue ambizioni sulle terre della penisola, costituendo la base del futuro stato pontificio. Pipino fece – come è noto – un’importante donazione a Stefano II – la promissio carisiaca (754) – ricevendo in cambio dal pontefice la consacrazione della corona regale. Morto nel 768, gli successero i figli, Carlomanno e Carlo. Il primo morì nel 771 e Carlo dette quindi vita a uno dei più grandi e più importanti Imperi della storia europea (800).

Carlo, infatti, dapprincipio tentò di giocare la carta dell’alleanza con i Longobardi con cui strinse un patto rafforzato dalle sue nozze con Ermengarda, figlia di re Desiderio. Tuttavia di fronte all’offensiva longobarda contro la Chiesa di Roma, Carlo scese in Italia dopo aver ripudiato la sposa, dichiarò guerra al suo ex suocero assediando e conquistando Pavia (774), per essere poi incoronato re dei Franchi e dei Longobardi (774).

Inoltre, fra il 772 e il 785 Carlo sottomise i Sassoni con il loro capo Vitichindo e li convertì al cattolicesimo, organizzando poi una spedizione in Spagna compromessa dalla rivolta dei Baschi, posta all’origine della rotta di Roncisvalle (782). Dal 783 Carlo conquistò altresì la Baviera e l’Istria, sottomettendo Avari e Slavi. I suoi territori si estesero allora, passati i Pirenei, dalla Marca spagnola, successivamente anch’essa conquistata, alla Francia, e dalle terre che avrebbero costituito in futuro l’Italia, la Svizzera e i Paesi Bassi, alla Germania nonché a una porzione non del tutto trascurabile dei Balcani.

A questo punto nel 799 papa Leone III (795-816), osteggiato e imprigionato dai nobili romani filobizantini, riuscì ad abbandonare Roma per porsi sotto la protezione di Carlo, il quale reinsediò il pontefice sul trono di Pietro. Nel Natale dell’800, nella basilica di San Pietro, Leone compì allora una definitiva scelta di campo, incoronando Carlo Imperatore d’Occidente. Questo importante atto liberò definitivamente Roma dall’influenza bizantina e il monarca franco ricevette la legittimazione delle sue conquiste che, soltanto nell’812, furono in certa misura riconosciute dall’imperatore d’Oriente Michele I Rangabè.

Così i Franchi occidentali vennero assorbiti in un vasto dominio imperiale, l’Impero carolingio, sopravvissuto alla morte di Carlo Magno (814) per alcuni decenni. Suo figlio, Ludovico il Pio, morto nell’840, non fu infatti del tutto capace di sostenere sia pur parzialmente l’ampio edificio creato dal padre, ragion per cui alla sua scomparsa scoppiò la guerra tra i figli Carlo Il Calvo, Ludovico il Germanico e Lotario. Costituita poi un’alleanza contro Lotario sconfitto a Fontenay nell’842, Ludovico e Carlo conclusero il giuramento di Strasburgo, assicurandosi aiuto reciproco e sanzionando la prima divisione linguistica dell’Impero, confermata dalla parte conclusiva del protocollo scritta in tedesco antico da Carlo Il Calvo e in francese antico da Ludovico, per promettersi in tal modo mutuo e saldo sostegno.

Un anno dopo (843) i tre fratelli siglarono il trattato di Verdun che divise l’Impero anche politicamente, evento da considerarsi senza dubbio come la prima sistemazione dei confini del regno e il precedente dell’unità francese che lì consacrò il suo atto di nascita.

I Carolingi in seguito furono condannati al declino da due fenomeni apparentemente antitetici: da una parte lo sviluppo del feudalesimo e degli estesi possedimenti dei grandi feudatari che solo raramente compirono nei riguardi dei sovrani il loro dovere di vassalli, mentre pensavano in prevalenza a rafforzare il loro potere personale e all’estensione delle terre attraverso le subinfeudazioni; dall’altra, la polverizzazione del feudo reso ereditario che finì col sottrarre ai sovrani autorità e linfa vitale.

Dal X secolo la Francia divenne tuttavia uno dei più forti e compiuti esempi di feudalesimo occidentale. Tuttavia, nonostante i consistenti aiuti prestati alla Chiesa di Roma e alla crescita culturale dell’Occidente, gli ultimi monarchi carolingi si mostrarono del tutto incapaci di resistere ai nemici che li accerchiavano. Nell’887 allora Carlo Il Grosso, non riuscendo a fronteggiare i Normanni e gli Slavi, venne deposto dal nipote Arnolfo di Carinzia, divenuto frattanto re di Germania. Ognuna delle tre parti dell’Impero, Germania, Italia, Francia, ebbe perciò da allora una sua vicenda autonoma e la Francia fu dominata da Oddone, conte di Parigi. Non terminò però la contesa tra la dinastia dei Robertingi e dei Carolingi, in quanto nessuno dei sovrani delle due dinastie riuscì a controllare le terre franche cadute in una profonda crisi politica, aggravata dal crescente potere acquisito dalle forze centrifughe rappresentate dai duchi e dai conti.

Nel 987 d’altro lato prevalse Ugo Capeto della famiglia dei Robertingi da cui nacque la casata dei Capetingi che con diversi rami regnò ininterrottamente sulla Francia fino alla morte di Luigi XVI (1793). Ugo pose le basi per la riaffermazione del potere centrale e impose la successione ereditaria al trono in precedenza conseguito elettivamente. La ripresa francese fu però contrastata dall’invasione dei Normanni che si stanziarono nella parte nord occidentale del paese, allorché il capo Rollone ottenne in feudo dal re Carlo Il Semplice buona parte delle terre ove si era insediato, vale a dire la Normandia (911).

I primi Capetingi furono piuttosto deboli e controllarono solo una limitata parte della Francia, mentre altri membri della nobiltà, i conti di Champagne, di Fiandra e d’Angiò e i duchi d’Aquitania, Normandia e Borgogna, furono più forti e potenti sia perché detentori di più ampi territori, sia perché ebbero un maggiore potere politico.

Un notevole cambiamento ebbe luogo però durante il regno di Luigi VI (1108-1137) che rafforzò la sua posizione nell’Île de France, allargò le sue conquiste territoriali sino a Metz e nominò competenti amministratori, i prevosti affiancati da balivi e siniscalchi, riuscendo a ottenere la fidelitas di molti feudatari posti al di fuori della sua regione. Inoltre Luigi garantì una sorta di costituzione a molte città di cui seppe guadagnarsi la lealtà.

Suo figlio, Luigi VII (1137-1180), meno abile di lui e forse troppo impulsivo di carattere, si impose come sovrano occidentale partecipando alla crociata secondo la volontà del papa (1147-1149), ma commise l’errore di divorziare dalla consorte, Eleonora di Aquitania accusata di infedeltà (1152), la quale sposò in seguito il futuro re d’Inghilterra Enrico II Plantageneto, portandogli in dote i vasti feudi aquitanici sottratti al nascente regno di Francia. Alla sua ascesa al trono inglese infatti nel 1153, Enrico ricevette con le terre dell’isola le regioni francesi della Normandia, dell’Angiò, del Maine, della Turenna e dell’Aquitania, un vero Impero che di fatto circondò la più piccola ˆIle de France.

La storia francese fu comunque modificata dalla successione al trono di Filippo II Augusto. Il suo regno (1180-1223) infatti fu luminoso e si avvalse di un complesso di azioni diplomatiche, talvolta anche aggressive, espresse contro Enrico Plantageneto e i suoi figli Riccardo Cuor di Leone e Giovanni Senza Terra. Filippo II conseguì eccezionali successi in particolare contro il re inglese Giovanni, riconquistando molti suoi possedimenti francesi eccetto la Guascogna, infliggendo una grave sconfitta a lui, a Ottone IV di Brunswick, imperatore germanico (1208-1215), e a una coalizione di forze anglo-guelfe, scontratesi con i Franco-Svevi a Bouvines nel 1214, una delle prime battaglie che divisero in due fronti contrapposti il continente europeo e in cui Francia e Inghilterra furono l’una contro l’altra armate.

A queste ora ricordate si aggiunsero ulteriori acquisizioni di territori ottenuti in conseguenza della crociata contro gli Albigesi, combattuta nel Sud della Francia. Così si ridussero le forze dei rivali di Filippo, soprattutto quelle del potente conte Raimondo VI di Tolosa. Filippo poi si impegnò in ampie riforme di governo, rendendo più moderno il sistema legale e sviluppando i commerci e la vita cittadina, grazie anche all’incremento dell’artigianato, delle fiere e dei mercati.

Il figlio di Filippo che gettò le fondamenta della moderna Francia, Luigi VIII (1223-1226), figura di sovrano non molto evidenziata ma piena di meriti, inserì a sua volta Tolosa – l’atto di immissione fu perfezionato da Bianca di Castiglia con il trattato di Meaux-Parigi del 1229 – nel novero delle terre del regno e migliorò le condizioni politiche ed economiche della Francia che compì un ulteriore consistente salto di qualità durante gli anni di Luigi IX il Santo (1226-1270).

Re Luigi fu presto noto per la sua innegabile abilità diplomatica, grazie alla quale il suo regno fu considerato il periodo più fulgido della Francia medievale. Dopo essere uscito di minorità sposò Margherita di Provenza cui restò lungamente legato. L’unione generò 11 figli ma sollevò anche l’allarme della regina madre Bianca, gelosa di Margherita. Nel 1242 Luigi sconfisse Ugo di Lusignano, sostenitore di Enrico III d’Inghilterra. Sei anni dopo (1248), continuando a mantenere il suo regno quale insostituibile sostegno del papato, egli intraprese la VII crociata (1248-1254) seguito dai nobili francesi, leali ma non troppo entusiasti di quella nuova campagna militare e in prosieguo di tempo ancor più contrari alla guerra santa allorché il loro sovrano, recatosi in Egitto, fu sconfitto e catturato dal sultano a El Mansura (1250) per essere liberato solo dopo alcuni anni di prigionia e il pagamento di un forte riscatto. Rimasto in Palestina e in Siria nel periodo suddetto, Luigi concluse tuttavia alleanze che migliorarono la posizione delle città cristiane in Siria. Tornato in Francia dopo la morte della madre, Bianca, nel 1254, il suo grande prestigio gli permise di aprire una trattativa con l’Inghilterra, conclusa con il Trattato di Parigi del 1259 che gli consentì di alleggerire la presenza inglese su territorio francese e di rappacificarsi con Enrico III .

Luigi IX si impegnò anche per ridurre gli abusi governativi e fra il 1254 e il 1256 approvò appositi decreti che definirono più precisamente i compiti dei funzionari regi. Vennero sanzionate definitivamente le guerre personali e furono ripartite in modo più equo le tasse, si garantì la circolazione e la stabilizzazione della moneta e fu reso possibile il diritto di appello alla corona in ogni caso di prevaricazione e di richiesta di un più sereno giudizio. Furono insomma quelli gli anni in cui, oltre ai confini territoriali, si stabilirono in modo più preciso le basi politiche e civili della moderna nazione.

Nel 1270 Luigi organizzò di nuovo una crociata, sbarcando a Tunisi ove durante un’epidemia pestilenziale fu contagiato dal male. Affidò quindi la Francia al figlio Filippo III e morì il 25 agosto del 1270. Nel corso del suo regno fu realizzata la costruzione di splendidi edifici gotici come la famosa Sainte Chapelle di Parigi. Noto per la sua probità e per la personificazione degli ideali cristiani, egli fu anzitutto un grande mediatore nei contrasti tra Enrico III d’Inghilterra e i suoi baroni. Ad attestare il suo senso di giustizia resta il citato trattato con l’Inghilterra del 1259, unico per le generose condizioni poste agli Inglesi nel momento in cui essi avrebbero potuto essere cacciati con violenza dalla Francia occidentale.

Meno fortunato del padre, Filippo III l’Ardito avrebbe voluto unire le corone di Francia e di Navarra, ma nel 1285 dette inizio a una campagna militare contro l’Aragona che si rivelò fallimentare e costò persino la vita allo stesso monarca.

Figlio di Filippo III , fu Filippo IV (1268-1314) denominato il Bello, grande sovrano capetingio, che regnò dal 1285 al 1314. I suoi tentativi più felici furono volti alla centralizzazione degli uffici governativi, azione che gli dette modo di riscuotere ingenti somme dai contribuenti. Anche la convocazione degli Stati Generali del 1302, destinata a finanziare le guerre e a sottolineare l’importanza della politica della corona, rappresentò più della semplice convocazione di un’assise pubblica: infatti fu una delle prime assemblee che abbia raccolto in modo originale i rappresentanti del primo, del secondo e del terzo stato, ovvero del clero, della nobiltà e dei ceti emergenti della borghesia mercantile, i quali tentarono di far pesare sia pur larvatamente il loro orientamento sul sovrano che in qualche modo cominciò a ripartire, dopo la convocazione dell’assemblea in questione, in maniera diversa poteri e responsabilità politiche, guardandosi bene – nel Medioevo non poteva essere che così – dal prendere in considerazione i pareri di sudditi, sia pure autorevolissimi, comunque però ascoltati e per la prima volta invitati a esprimere una loro opinione.

L’assemblea del 1302 per altro scaturì dalla disputa con il papato, risalente al 1296 e originata dalla volontà di Filippo di continuare a riscuotere direttamente le decime dal clero contro la volontà di Bonifacio VIII irrigiditosi sul principio che legava la raccolta e l’assegnazione delle medesime alla decisione degli amministratori pontifici. L’inflessibilità del pontefice, che considerò la decisione del monarca lesiva dei diritti della Chiesa, venne tuttavia meno nell’anno successivo, il 1297, allorché Filippo IV , per colpire con il papa i mercanti italiani, minacciò di proibire l’esportazione di valuta e di metalli preziosi dalla Francia, privando in tal modo gli operatori economici di notevoli entrate. Si giunse così a una momentanea transazione destinata a durare fino al 1300, l’anno del primo Giubileo.

Nel 1301 invece, in seguito all’arresto da parte del sovrano francese del vescovo di Pamiers, Bernard Saisset, accusato di incitamento alla ribellione, Filippo IV convocò gli Stati Generali, mentre Bonifacio VIII emanò contro di lui la bolla di scomunica Unam Sanctam (1302). Quindi il sovrano fece aggredire e umiliare Bonifacio in Anagni da un pugno di feudatari facinorosi, guidati da Guglielmo di Nogaret e da Sciarra Colonna (1303). E questo evento, destinato a porre in crisi il papato romano , consentì a Filippo IV di ottenere un esteso controllo sulla Chiesa francese, compresa l’elezione papale di Clemente V , arcivescovo di BordeauX (1305-1314), che trasferì la sede papale da Roma ad Avignone, ove restò dal 1305 al 1377.

I tentativi del sovrano intesi a ottenere in modo coercitivo la raccolta di risorse da utilizzare per il rafforzamento della corona giunsero allora sino alla svalutazione forzosa di monete, fatta allo scopo di provocare l’espulsione dal regno di banchieri ebrei e lombardi le cui ricchezze vennero confiscate da Filippo. Particolarmente rigido fu poi il re nei riguardi dell’Ordine dei Templari, accusato di eresia e brutalmente soppresso. Così i suoi maggiori esponenti, a cominciare dal Gran Maestro dell’Ordine Jacques de Molay, furono incarcerati, torturati e condannati a morte e le pingui proprietà nonché le ricche finanze dell’Ordine furono assorbite dalla corona. Tali misure politico-economiche servirono a finanziare le guerre francesi terminate tuttavia con la conquista della Guascogna da parte di Edoardo I d’Inghilterra e la sconfitta dei francesi a Courtrai che persero in tal modo la speranza di occupare la Fiandra (1302).

Alla morte di re Filippo gli successe il figlio Luigi X (1314-1316) che, nonostante tutto, venne in possesso di un governo stabile. Funzionari abili e leali come Pierre Dubois e Guglielmo di Nogaret, morto poco prima di Filippo IV (1313), servirono la corona e così l’economia e il commercio si mantennero fiorenti. Problemi di successione emersero invece alla morte di Luigi che non lasciò un erede diretto al trono. Si decise allora di fargli succedere suo fratello Filippo V il Lungo, morto anch’egli senza figli maschi nel 1322 e seguito pertanto da un altro fratello Carlo IV detto anch’egli il Bello (1322-1328), scomparso parimenti senza eredi. Perciò quando quest’ultimo venne a mancare si ebbe un completo cambiamento del ramo dinastico regnante; infatti salì al trono il cugino di re Carlo, Filippo di Valois, dando origine alla discendenza dei Valois che governarono la Francia sino al 1515. Filippo VI di Valois (1328-1350) fu un re incerto e debole che per opporsi a Edoardo III d’Inghilterra intraprese la guerra dei Cento Anni. Re Edoardo, figlio di Isabella, nata da Filippo IV il Bello, chiese infatti la successione al trono di Francia in quanto parente stretto di Filippo IV il Bello e dei suoi figli. Al diniego di Filippo VI si giunse pertanto alla guerra la cui prima fase vide i Francesi battuti a Crécy (1346) e nelle battaglie seguenti. Anche il successore di Filippo, Giovanni II il Buono (1350-1364), subì una vera disfatta a Poitiers (1356) dall’esercito inglese forte e compatto, guidato da Edoardo, detto il Principe Nero.

Re Giovanni fu catturato e i Francesi, umiliati, dovettero riscattarlo. La guerra continuò frattanto a devastare il paese, mentre la peste nera cominciò a mietere centinaia di migliaia di vittime come in altre parti d’Europa (1348-1350). In quegli stessi anni divennero sempre più preoccupanti i fenomeni di brigantaggio che finirono per mettere in ginocchio il regno francese.

Carlo V il Saggio (1364-1380), il successore di Giovanni, riuscì a riprendere le armi conseguendo qualche successo contro gli Inglesi, ma ogni suo vantaggio militare fu annientato dalle sommosse della Jacquerie (1358) che con la loro violenza furono responsabili di un quasi totale sconquasso del regno francese. Carlo tuttavia fu inflessibile con i ribelli che, a un certo momento, riuscì a sconfiggere senza pietà. Non eguale energia ebbe invece il successore Carlo VI (1380-1422), il quale dispose anche di minori risorse economiche e dovette affrontare senza mezzi adeguati la divisione politica dello stato, lacerato dalle correnti dei Borgognoni e degli Armagnacchi, ovvero il gruppo degli Orleanisti, l’uno e l’altro responsabili di dure sconfitte inflitte al regno di Francia dagli Inglesi.

In una fase successiva di quel secolare conflitto re Enrico V d’Inghilterra invase ancora una volta il suolo francese (1415), battendo l’esercito di Carlo VI ad Azincourt. Sembrò allora che il fatale destino dalla Francia fosse segnato. Tutte le regioni settentrionali del regno furono controllate dal duca di Bedford che agiva in nome di Enrico V ed ebbe l’aiuto dei Borgognoni, feroci avversari del regno franco. Nel 1419 il duca borgognone Giovanni senza Paura combatté direttamente a fianco degli Inglesi e compì prodigi di valore, anche se fu poi ucciso dagli avversari. L’anno seguente, nel 1420, re Enrico d’Inghilterra concluse il trattato di Troyes in seguito al quale sposò Caterina, figlia di Carlo VI,accingendosi così a ereditare il trono francese alla morte di quest’ultimo. Enrico V poi morì nel 1422 e il suo giovine figlio Enrico vi fu proclamato sovrano di Francia e d’Inghilterra.

Scomparso re Carlo, fu designato comunque nominalmente suo successore Carlo VII detto il Vittorioso (1422-1461) e accadde allora che come una meteora balzò sulla scena politica francese Giovanna d’Arco, la Pulzella di Orléans, notissima eroina, apparsa nel momento del buio più totale del regno per porsi alla guida dell’esercito e condurlo alla vittoria contro gli Inglesi a Orléans, assicurando il rafforzamento della corona già scossa e sconfitta. Figlia di contadini di Domrémi, tra Lorena e Champagne, Giovanna fu ispirata da prodigiose visioni mistiche e dalle voci di san Michele, santa Margherita Maria e santa Caterina che la esortavano a liberare il suolo di Francia.

All’inizio ella non fu in grado di convincere del suo impegno e della sua buona fede Robert de Beaudricourt, maresciallo dell’esercito francese (1428); ma nel 1429 riuscì a giungere a corte ove espose per filo e per segno e con passione le sue profetiche certezze di vittoria. Inoltre riconobbe fra molti presenti il delfino travestito, il futuro Carlo VII , che, fino ad allora la era del tutto ignoto, e fu quella la prova inoppugnabile della sua forza e della sua capacità divinatoria, riconosciutale anche da un collegio di teologi in Poitiers. Così Giovanna fu chiamata a comandare le truppe inviate a difendere la piazzaforte di Orléans, minacciata dagli Inglesi e, rivestita da una bianca armatura, condusse d’impeto i Francesi alla vittoria, infliggendo una sconfitta senza pari a Inglesi e a Borgognoni, la più grande che avesse colpito l’Inghilterra durante la guerra dei Cento Anni.

Carlo, per merito di Giovanna che gli rimase accanto durante la cerimonia, fu incoronato a Reims il 17 giugno 1429; seguirono allora altre campagne militari fino a che la pulzella, catturata vicino a Compiègne dai Borgognoni alleati degli Inglesi cui fu subito venduta, fu condotta a Rouen di fronte a un tribunale ecclesiastico, guidato dal vescovo di Beauvais, Pierre Cauchon, ove, accusata di stregoneria e di eresia, fu condannata il 30 maggio 1431 e bruciata sul rogo. Papa Callisto III (1455-1458), colpito dal coraggio dell’eroina, indisse un’istruttoria postuma sull’infame processo e nel 1456 proclamò l’innocenza di Giovanna. Recuperato il coraggio e la fiducia nella vittoria, le forze di Carlo VII conquistarono BordeauX e cacciarono gli Inglesi dal continente, lasciando in loro possesso soltanto la città di Calais. Dopo oltre un secolo di battaglie la secolare guerra volse così al termine e Carlo VII , oltre a conseguire la corona, condusse il regno all’unità.

L’erede al trono Luigi XI (1423-1483), sempre del ramo dei Valois, proseguì gli sforzi del padre. Egli dopo un’infanzia solitaria durante la quale aveva ricevuto una rigida educazione, fu perfino esiliato nel Delfinato. Nel 1456 Carlo VII avanzò nel Delfinato e Luigi, temendo per la sua sicurezza, fuggì in Fiandra. Ereditato poi il trono, consolidò il suo potere affrontando e vincendo nemici potenti come Carlo Il Temerario, duca di Borgogna. Nel 1465 il Temerario con i suoi alleati fondò la Lega del Bene Comune che sconfisse Luigi XI . Tuttavia negli anni successivi, astuto e caparbio come pochi, il re francese cominciò a logorare gli avversari, violando ogni patto in precedenza stretto con loro e ponendoli in continua difficoltà. Nel 1468 ad esempio, Francesco di Bretagna fu costretto a sottomettersi a re Luigi con la pace di Ancenis e Carlo Il Temerario, nonostante qualche successiva vittoria, fu definitivamente battuto e ucciso a Nancy (1477). Allora Luigi XI , detto il re Volpone, negoziò un trattato con Edoardo IV di Inghilterra e si alleò con gli Svizzeri.

Così, con la scomparsa del Temerario, il sovrano francese si impossessò di parte della sua eredità spettante peraltro a Maria di Borgogna, annettendosi la Piccardia, l’Artois e la Franca Contea. Nel 1482 la Francia rivendicò poi l’intera Borgogna, conquistandola definitivamente con il trattato di Arras. A quel punto Luigi XI , lungi dal godere gli effetti del suo successo, oppresso dai dubbi e da un progressivo obnubilamento della ragione, si rinchiuse nel castello di Plessis-les-Tours dove, sentendosi prigioniero dei suoi nemici e delle infinite cabale tessute durante sessant’anni di regno, morì in preda alla più completa disperazione.

Tuttavia la triste fine, messa romanzescamente in scena nel 1832 da Casimir de la Vigne, non poté oscurare gli indubbi meriti militari, politici ed economici di Luigi XI , il quale ebbe la forza di rendere la Francia un regno moderno, dotato di un Parlamento in grado di occuparsi di quasi ogni problema nazionale. Con la sua opera dunque può considerarsi completata la formazione e la composizione del regno francese, protrattesi lungo dieci secoli e portate ad abbracciare l’intero arco dell’età medievale. Con Carlo VIII (1483-1498) e Luigi XII poi (1498-1516), la forte base del suddetto stato consentì al regno di raggiungere nuovi ambiziosi traguardi.

Ad ogni modo, onde rendersi conto con chiarezza dell’azione dei sovrani e dello sviluppo del regno, è necessario prendere conoscenza della realtà di almeno alcune delle numerose e operose città francesi.

Bordeaux, situata sulla Garonna e capoluogo della Guiana, chiamata Burdigala dai Romani – la cantò con sonanti versi il poeta Ausonio – fu un porto fluviale e marittimo importante e animatissima sede di notevoli commerci. A partire dal IV secolo divenne residenza arcivescovile e dal 413 fu conquistata dai Visigoti che la detennero sino all’VIII secolo, allorché fece parte dei possedimenti del ducato di Aquitania diventando feudo del regno di Francia e quindi importante pedina nella lunga lotta tra i sovrani francesi e inglesi. Ma la sua importanza politico-commerciale crebbe vieppiù allorché nel 1154, essendo parte integrante della dote di Eleonora di Aquitania, passò a Enrico II Plantageneto quando la regina convolò a seconde nozze con lui dopo il divorzio da Luigi VII . La sua condizione di possedimento inglese divenne pertanto stabile e fu confermata anche col trattato di Parigi del 1259 per mantenersi senza eccessive scosse sino alla fine della guerra dei Cento Anni. Quei secoli segnarono pertanto un periodo di forte sviluppo del porto industriale burdigalense nonché del suo episcopato (nel 1305 un suo arcivescovo, Bertrand de Got, divenne il primo papa avignonese con il nome di Clemente V ), favoriti entrambi dalle ampie autonomie assicurate loro dai sovrani inglesi e dai francesi che non cessarono mai di tendere con attenzione alla conquista di quello che fu giustamente considerato uno dei più ricchi porti fluviali, collegato com’era al Mare del Nord e all’Oceano sino a che, in seguito alla battaglia di Castillon (1453) tornò ad essere territorio del regno di Francia.

Chartres. Dopo un centro del sud-ovest passiamo ora a menzionare una città del Nord, situata nel Dipartimento di Eure et Loire che dopo essere stata un significativo centro romano , agli inizi del VII secolo fu conquistata dai Burgundi. Nell’858 e poi nel 911 fu depredata e data alle fiamme dai Vichinghi che tuttavia non riuscirono a sottrarla ai conti di Blois e di Champagne che la annoverarono fra i loro ambiti possedimenti dal X secolo sino al 1216, a far tempo dal quale anno essa fece parte dei territori della corona. Ma Chartres è nota soprattutto per la bellissima cattedrale di Nˆotre Dame, splendido esempio di arte gotica, condotta a termine verso il 1260 e impreziosita dalle sue raffinate vitrailles finemente istoriate nonché per le sue sculture. La scuola di Chartres fu poi un importante punto di riferimento culturale, venne fondata nell’XI secolo da Fulberto che le impresse un originario marchio di grande serietà nell’ambito degli studi filosofici e classici, il cui apice fu raggiunto nel XII secolo, allorché quella sede universitaria attirò insegnanti di grande dottrina come Gilberto Porretano.

Lione. La Lugdunum romana, posta alla confluenza tra il Rodano e la Saˆone, vantò la presenza di una forte comunità cristiana sin dal III secolo d.C. quando divenne sede vescovile. Attraverso quell’episcopio infatti il cristianesimo fu inserito in terra di Francia e la Chiesa lionese esercitò grande potere sino al 1312, anno in cui la città passò nelle mani di Filippo IV . Durante il XV secolo poi essa si arricchì vieppiù per la presenza delle banche italiane e di un fiorente commercio della seta. Il suo attaccamento alla Chiesa fece poi sì che essa divenisse sede di due importanti concili ecumenici, quello del 1245 nel cui corso Federico II di Svevia fu colpito dalla scomunica maggiore, e quello del 1274 voluto da papa Gregorio X che durante l’assise proclamò solennemente l’unione, tuttavia mai concretamente realizzatasi, della Chiesa bizantina con quella romana, attirando in tale occasione grandi personaggi come Alberto Magno, Bonaventura da Bagnoregio, grande filosofo e generale dell’Ordine francescano, e Pietro di Tarantasia, poi pontefice con il nome di Innocenzo V . Il concilio annoverò in seguito la presenza dei delegati di Michele VIII Paleologo e della cristianità tatarica che accettarono temporaneamente la supremazia del pontefice romano e gli articoli di fede riconosciuti dalla Chiesa Occidentale.

Parigi. Se Lione trasse importanza dalla sua collocazione geografica e dal suo organico collegamento con la Chiesa, del tutto singolare fu la posizione di Parigi, nata come punto di collegamento della tribù dei Parisii e divenuta molto più tardi capitale del regno francese. Originariamente denominata Lutetia essa fu menzionata da Giulio Cesare nel suo De bello gallico. Conquistata dai Romani nel 52 a.C., nel III secolo dell’era cristiana subì l’urto delle invasioni germaniche e nel V secolo santa Genoveffa, divenuta poi patrona di Francia, la protesse dagli Unni. Assai presto, la città divenne residenza reale da quando nel 508 Clodoveo ne fece la sua capitale, e tale rimase in seguito durante il regno merovingico e durante l’età carolingia sino alla fine del IX secolo. In quella stessa epoca – fine IX -principio X secolo – Parigi fu depredata e bruciata quattro volte dai Vichinghi. Con l’avvento del conte di Parigi, Oddone, al trono francese dopo la deposizione di Carlo Il Grosso e poi con la presa di potere di Ugo Capeto, nel 987, l’ex Lutetia fu designata ancora capitale e residenza dei Capetingi. Fu tuttavia nel secolo XII durante i regni di Luigi VI e di Luigi VII che la città cominciò ad assumere un non trascurabile spessore urbanistico e che le strutture del nascente governo vennero collocate nell’Île de la Cité; da allora il centro commerciale fu posto sulla riva destra, mentre la rive gauche ospitò ben presto gli istituti culturali in quello che fu poi denominato quartiere latino, ricco di vestigia romane e dotato della celebre università della Sorbona. Sempre nel XII secolo vide la luce la cattedrale parigina di Nôtre Dame, una delle più famose e note chiese gotiche dell’Occidente, progettata dal vescovo Maurice de Sully, la cui prima pietra fu posta da papa Alessandro III nel 1163 nel luogo in cui un tempo ebbero sede un tempio romano e due chiese protocristiane. Completata nel 1230, la suddetta cattedrale risultò diversa dal primitivo progetto in seguito mai più dotato delle guglie che originariamente avrebbero dovuto completare le due ardite torri gemelle. Splendidi appaiono gli archi rampanti dell’abside e i meravigliosi rosoni del XIII secolo. Importanti opere edilizie, chiese, scuole, abbazie vi furono poi eseguite durante il regno di Filippo II Augusto che dotò la città di ben munite mura. Fu costruito allora anche il Louvre, una residenza fortificata ed esterna alla cinta muraria posta sulla riva destra della Senna. Nel 1200 l’Università parigina riuscì ad acquisire l’autogestione e nel 1215 ottenne un particolare statuto da papa Innocenzo III , diventando in seguito celebre in tutta Europa, luogo di ritrovo di grandi maestri e di alcuni fra i più significativi dibattiti accademici, filosofici e teologici dell’età medievale. Fra il XIV e il XV secolo tuttavia Parigi fu coinvolta nella generale crisi originata dalla guerra dei Cento Anni, acquisendo una caratteristica sempre più autonoma e ribelle. Così nel 1356 ´ Etienne Marcel, prevosto dei mercanti, profittò della sconfitta francese a Poitiers per ridurre il potere politico del sovrano sulla città. Dopo l’uccisione del suddetto pericoloso agitatore, Carlo V il Saggio vi ristabilì l’autorità regale e spostò la residenza dei sovrani al Louvre, dotando la costruzione di nuovi bastioni sulla sponda destra della Senna e la città di una serie di fortezze fra le quali va annoverata anche la Bastiglia. In seguito alle traversie della guerra e della pestilenza, Parigi, fra il 1420 e il 1431, cadde addirittura in mano inglese ed Enrico VI fu incoronato re di Francia in Nˆotre Dame. Nel 1436 tuttavia essa fu riconquistata dall’esercito di Carlo VII e questo può definirsi un atto propedeutico prima della definitiva sconfitta degli Inglesi. Anche in quell’occasione Parigi ebbe così una decisiva funzione nella storia della formazione del regno francese.

Poitiers. Capoluogo del Poitou, è fra i centri importanti della casa di Francia e antichissima sede vescovile dal IV secolo, il cui primo titolare fu il venerato sant’Ilario. Caduta in mani visigote che ne fecero una loro residenza reale, nel 507 fu riconquistata da Clodoveo. Ma è nel 732 che essa divenne universalmente e per sempre nota, allorché Carlo Martello ivi arroccatosi per fronteggiare la conquista musulmana dell’Occidente, riuscì a battere in quel luogo l’esercito degli Arabi. Poitiers, divenuta in seguito possedimento aquitanico e parte della dote di Eleonora di Aquitania, nel 1154 finì anch’essa tra i feudi di Enrico II Plantageneto per rimanere inglese sino al 1370.

Nancy. Situata nella parte orientale della Lorena sulla Meurthe, fino all’XI secolo fu un modesto castrum circondato da mura poi rafforzate e ampliate nel XII allorché divenne residenza e capitale politica dei duchi di Lorena. Città nota per i commerci e la cultura, fu pure il luogo ove nel 1477 Carlo Il Temerario fu sconfitto e ucciso per mano degli Svizzeri, alleati del duca di Lorena.

Narbonne. Città della Francia meridionale, fu la prima colonia romana della Gallia Transalpina emersa come capoluogo della Gallia Narbonese e poi come sede arcivescovile nel V secolo. Conquistata dai Visigoti nel 413, divenne una loro capitale. Nel VII invece cadde in mano agli Arabi che la detennero dal 719 sino a quando, dopo la battaglia di Poitiers essa non fu riconquistata dai Franchi. Diventata prospera per i commerci sempre lì esercitati da varie categorie di mercanti, raccolse una numerosa colonia ebraica la cui espulsione, verificatasi verso la fine del XIII secolo, accanto al progressivo insabbiamento del porto, fu causa di una crisi irreversibile di tutta la terra narbonese.

Soissons. Situata nella Francia settentrionale, sull’Aisne, trasse il suo nome dalla tribù gallica dei Suessoni. Importante città romana, fu una delle più antiche sedi vescovili francesi sin dal III secolo, venerata come luogo del martirio dei santi Crispino e Crispiniano, morti verso il 285 d.C. Nel 486 Clodoveo e il suo esercito la sottrassero a Siagrio che ne aveva fatto la sua più importante città e la trasformarono nella capitale della Neustria, ruolo che essa mantenne per tutto il periodo della monarchia merovingia ivi risiedente sino a quando Chilperico III non venne deposto da Pipino il Breve nel 751. Durante il periodo capetingio, a partire dal 987, a detenere il dominio in Soissons furono i comites Soissonenses che vi rimasero sino al 1328. Nel 1121, divenne sede di un importante Concilio ivi convocato per mettere in discussione e condannare alcune opinioni di Abelardo, fieramente avversato da san Bernardo che lo costrinse a bruciare alcune parti dell’opera De unitate et trinitate divina. Nel 1131 la città ricevette uno statuto che ne fissò prerogative e obblighi feudali. Molto provata durante la guerra dei Cento Anni, Soissons è nota per la sua cattedrale dedicata ai santi Gervasio e Protasio (Xii-XII secolo) nonché per l’abbazia di San Jean de Vigne e per quella di San Medardo, entrambe risalenti all’XI secolo.

Tolosa. Città dell’alta Garonna, fu il più fiorente luogo commerciale della Linguadoca. La Corte dei Conti tolosana fu altresì il centro di maggiore importanza per la cultura della Francia meridionale durante tutto il Medioevo. Dal 407 al 507 la città divenne un prestigioso punto di riferimento visigoto sino a che, nel 508, cadde nelle mani di Clodoveo che la annesse al regno merovingio. Invano attaccata dagli Arabi nel 721, dal 778 divenne capoluogo della Contea di Tolosa e i comites, poi duchi di Aquitania, se ne impossessarono, per trasformarla nel X secolo nel centro della Linguadoca, il cui nome deriva dal termine che serve propriamente a denominare quella lingua, e per dare lì convegno a poeti, musicisti e artisti di varia origine ed estrazione accolti con larghezza di mezzi e mecenatismo. Il ducato di Aquitania mostrò una posizione tollerante verso gli Ebrei che spiacque ai sovrani francesi e al papa che vide ancor più di malocchio l’atteggiamento favorevole dei duchi nei riguardi degli eretici di Albi. I tolosani infatti resisterono alla crociata contro gli Albigesi dell’inizio del XIII secolo e tal resistenza fu da loro pagata a caro prezzo. La contea si estinse infatti nel 1249 e Tolosa fu ceduta ad Alfonso di Poitiers, fratello di re Luigi IX . Così nel 1271 essa venne aggregata ai domini regali. Per combattere gli atteggiamenti ereticali dominanti nella città, furono aperte numerose case religiose e anche un’università fondata nel 1229 al termine della suddetta crociata anticatara voluta da Innocenzo III .



La Borgogna comprese nel corso del tempo un numero di territori a volte maggiore e a volte minore tuttavia sempre significativo e la sua origine cominciò con l’insediamento dei Burgundi nella Gallia anche se ai nostri giorni essa è ricordata per aver rappresentato per alcuni secoli il nome di uno stato feudale – il regno e poi ducato di Borgogna – contraddistintosi per la sua contrapposizione al regno di Francia. Dopo aver fatto parte, amministrativamente e politicamente, della Gallia romana, fra il i e il II secolo dell’era cristiana fu raggiunta dal cristianesimo che vi lasciò, fra gli altri, i martiri Sinforiano e Benigno. Raggiunta dalle invasioni barbariche, rimase in preda a una situazione di vera anarchia sino al III -iv secolo; al principio del V fu poi incorporata nel regno dei Burgundi annientato nel 534 in seguito all’occupazione dei Merovingi. Pur se annessa al regno di Clodoveo, essa assunse un aspetto autonomo mantenuto sino alla morte di re Clotario (561), allorché venne data al figlio Gontrano che la governò sino al 593. Fin dal tempo di Gontrano poi, grazie all’energica politica di quel sovrano, il termine di Borgogna cominciò a entrare nell’uso comune e stette a indicare i territori compresi sino alla Provenza.

Tuttavia alla morte di Gontrano il Mezzogiorno con quelle terre tornò ai Merovingi mentre la Borgogna propriamente detta smarrì la sua funzione originaria e andò a Teodorico (596-613), figlio di Childeberto re d’Austrasia. Ma anche in seguito, nel VII secolo, tal complesso di territori mantenne un ruolo distinto da quelli della vecchia Gallia, sino a che con l’avvento di Pipino e dei successori Carolingi perse ogni connotato autonomistico e finì per indicare l’ampia zona compresa fra la valle di Susa e il lago di Ginevra, Orléans, Blois, Lione sin quasi alla contea parigina.

Fu il trattato di Verdun dell’843 a introdurre anche in terra borgognona conseguenze diverse e importanti. Lotario ebbe infatti una parte dei territori compresi fra la Saˆone e il Rodano. A Carlo Il Calvo andò invece la parte a occidente della Saˆone e il ducato di Borgogna propriamente detto. Così dal IX secolo la denominazione di Borgogna si divise in bassa Borgogna o Provenza e alta Borgogna o Borgogna Transgiurana destinata dal 933 a costituire il regno di Borgogna o di Arles, dal 1038 entrato a far parte dei possedimenti imperiali della famiglia salica.

Poi, allorché la parte meridionale del suddetto regno venne a dividersi dal resto per fare ingresso fra i possedimenti della corona francese con la Provenza e il Delfinato, prese il nome di Borgogna solo la parte settentrionale del regno di Arles comprensiva anche della franca Contea, per motivi familiari spesso connessa al regno medesimo di Arles. Una fisionomia distinta, anche se parzialmente connessa al regno di Francia ebbe pure il ducato di Borgogna, fondato da Carlo Il Calvo e consegnato al cognato, Riccardo detto il Giustiziere, che nel periodo del suo governo (877-921) combatté fieramente i Normanni. Dai primi anni del X secolo cominciò a fiorire in Borgogna la grande abbazia di Cluny fondata nel 910 cui presto si aggiunse quella di Citeaux.

Vari esponenti della famiglia ducale di stampo capetingio, Rodolfo, Gisleberto (923-933), Raoul, Ugo il Nero, Ugo il Grande poi salito sul trono di Francia come Ugo Capeto, Ottone Guglielmo, Enrico, Enrico il Grande, Roberto, rafforzarono i loro ampi feudi e conservarono un aspetto autonomistico, nonostante più di una volta quei territori stessi costituissero appannaggio dell’erede al trono di Francia (il termine di Delfino dato al pretendente al trono derivò proprio dalle terre del Delfinato possedute dal principe stesso). Così fra l’XI e il XIII secolo quel ducato divenne centro di commerci, di pellegrinaggi e si rafforzò economicamente e militarmente.

Nel 1335 il duca Ottone IV sposò la figlia del conte di Borgogna, fedele alleato di Amedeo VI di Savoia, unendo in tal modo il ducato alla contea. Tale evento estese così i possedimenti dello stato borgognone oltre la Saˆone e tale estensione di poteri si prolungò sino al 1361, quando alla morte del duca Filippo de Rouvre il ducato venne collegato alla corona francese. Re Giovanni II divise poi la contea dal ducato, affidandola a suo genero, il conte di Fiandra.

Una nuova importante epoca si inaugurò per il ducato allorché Giovanni II il Buono, re di Francia, concesse al figlio Filippo l’Ardito (1363-1404) il titolo di duca di Borgogna. Primo duca di Valois, Filippo sposò Margherita di Fiandra, erede della contea di Fiandra, con l’aiuto di Carlo V (1364-1384) ed ebbe in appannaggio il ducato con l’obbligo che tornasse alla corona nel caso venissero meno gli eredi maschi. Così si rafforzarono i legami fra ducato e regno francese. Quattro duchi di questa famiglia, Filippo l’Ardito, Giovanni Senza Paura (1404-1419), Filippo il Buono (1419-1467) e Carlo Il Temerario (1467-1477), ebbero grande rilievo nella vicenda borgognona e francese e con essi la Borgogna acquisì un grande rilievo per se stessa e quasi fu sul punto di soppiantare la dinastia francese se la vicenda non si fosse conclusa con la morte di Carlo Il Temerario sotto le mura di Nancy nel 1477.

L’importanza del ducato tuttavia, oltre che alla statura politica dei duchi, si dovette agli ampliamenti che esso raggiunse per via matrimoniale ed ereditaria. Nel 1369 infatti Filippo l’Ardito sposò Margherita di Fiandra – come si è già detto – che gli portò in dote le terre di Fiandra, la franca Contea, l’Artois e la contea di Nevers. In tal modo i possedimenti borgognoni andarono dal Giura al Mare del Nord e nonostante i vari feudi mantenessero fisionomia distintiva e differente, la Borgogna, specie nell’uso corrente, fu denominazione conferita a tutti i territori testé ricordati oltre che a quelli costituenti il nucleo originario dello stato.

Alla sua morte Carlo Il Temerario lasciò unica erede la figlia Maria e re Luigi XI sognò di poter congiungere i suoi feudi al regno di Francia, ma ciò non fu possibile, in quanto Maria sposò Massimiliano d’Asburgo. Tuttavia fu stabilito che la figlia di Maria, Margherita, sarebbe andata a nozze con il Delfino di Francia e in tal modo nel dicembre 1482 i beni dotali della sovrana furono trasmessi alla Francia. Ma il matrimonio non fu più celebrato, dopo che Carlo VIII sposò la duchessa di Bretagna, sottraendo così i territori di Borgogna alla Francia che per riaverli mosse guerra a Massimiliano d’Austria. Poi, con il trattato di Senlis, la contea di Borgogna – non il ducato – fu riunita definitivamente alla Francia nel 1497.

Con ciò può pertanto ritenersi almeno in parte saldato il destino di due terre per secoli divise e pure in contrasto tra loro, per esempio durante la guerra dei Cento Anni, allorché la Borgogna fu spesso alleata del regno inglese contro la Francia. Ma le distinzioni franco-borgognone ebbero una loro profonda e antica origine che va qui ricordata anche se per farlo saremo brevemente costretti a tornare indietro sino al IX secolo. Va infatti precisato che proprio a quel tempo parti di quel regno furono perdute dai Carolingi, segnatamente l’alta Borgogna, per cui gli eredi di Carlo, dopo la sua morte avvenuta il 28 gennaio dell’814, furono inizialmente in grado di pretendere solo la Provenza.

Nel frattempo Rodolfo I (888-912), erede della famiglia dei Guelfi di Baviera, fu nominato re del Giura dall’888 alla morte e a lui successe con gli stessi diritti il figlio Rodolfo II sino al 933. E proprio quest’ultimo personaggio fu colui che, assicurandosi l’unione dell’alta e della bassa Borgogna, detenne lo scettro di quello che in seguito venne denominato regno di Arles e trovandosi senza eredi diretti – lo abbiamo già accennato ma vale la pena di ripeterlo per chiarezza – designò alla successione (937) l’imperatore Enrico II della dinastia di Sassonia. Il successore di Enrico, Corrado II il Salico (1024-1039), fu pertanto contestato come sovrano dai Borgognoni, ma ciò non tolse che dal 1033 la Borgogna divenne parte integrante del Sacro romano Impero .

A maggior ragione perciò quando Federico Barbarossa, poco dopo la metà del XII secolo, sposò Beatrice di Borgogna divenne anche titolare di quel regno, considerato da allora in poi a tutti gli effetti appannaggio diretto dell’Impero. Nel secolo successivo quei vincoli si allentarono ma Digione e Lione continuarono a considerarsi ancora città autonome e una certa autonomia amministrativa fu garantita alla Borgogna anche quando essa passò alla Francia alla fine del Quattrocento con molte delle terre dell’Est confinanti con il Reno. E tutto ciò va messo in evidenza in quanto attesta, oltre alla lenta formazione medievale degli Stati nazionali – della Francia in particolare per ciò che al presente ci riguarda –, l’intricata e spesso irrisolta rete di questioni che tale formazione portò con sé, generando anche a distanza di secoli cruenti conflitti, aggravatisi quando parte di quei territori, a volte francesi a volte tedeschi, generarono per il possesso della regione alsaziana e della Ruhr sanguinose guerre rinnovatesi e moltiplicatesi sino alla prima metà del XX secolo. Ancora una volta dunque, come in questo caso, fu proprio “l’eredità del Medioevo”, nonostante il trascorrere dei secoli, a tenere drammaticamente campo.



La lunga parentesi del Medioevo inglese s’inizia nei primi anni del V secolo per concludersi con la monarchia assoluta di Enrico VII Tudor (1485-1509), e nel corso di tale esteso periodo la grande isola oppose resistenza a varie invasioni e a difficili momenti di travaglio politico, vinse e fu battuta da altri sovrani, ebbe un’evoluzione politico-sociale complessa e vide l’affermazione di personaggi politici che goderono di grande influenza nell’ambito della vicenda isolana e occidentale. Di proposito ricordiamo qui subito il nostro continente dal momento che, contrariamente a quel che accadde in età moderna, durante il Medioevo l’Inghilterra fu legata e sensibilmente interessata ai problemi europei e non praticò la politica poi denominata dello “splendido isolamento”.

Il passaggio dalla storia della Britannia romana a quella dell’isola inglese nell’età di mezzo cominciò nel 407 d.C., quando l’usurpatore Costantino III fu eletto imperatore d’Occidente dall’esercito romano che occupava quella terra. Costantino avviò allora una infelice rivendicazione del trono imperiale e in tal modo sottrasse al territorio della Britannia truppe e mezzi la cui presenza era lì molto necessaria. Nel giro di pochi anni infatti gli abitanti dell’isola, abbandonati quasi del tutto a loro stessi, furono colpiti da dure e incontrastabili invasioni di Pitti, Scoti, Sassoni, seguiti da altri aggressori giunti dalle terre continentali.

Nel 410 poi fu inoltrato un pressante appello britannico all’imperatore Onorio perché venisse a colpire gli assalitori, ma l’unica risposta ottenuta fu che le popolazioni che gli si erano rivolte avrebbero dovuto provvedere da sole alla loro salvezza. Tal responso però dovette considerarsi in pratica la conclusione della dominazione romana sull’isola che, da allora in poi, cominciò a essere suddivisa in piccoli territori e finì per essere dominata dalle popolazioni esterne che la raggiunsero.

Fra il V e il VI -VII secolo l’Inghilterra attraversò allora uno dei suoi periodi più difficili e le sue condizioni furono talmente precarie e incerte dal punto di vista economico-politico e culturale che di quell’epoca sono state tramandate sino a noi poche testimonianze scritte. Lo storico del VI secolo Gilda raccontò tuttavia che i Sassoni vennero chiamati in Britannia intorno al 430 dal re Vortigern, che, secondo canoni di ingenuità spesso ripetutisi in altri luoghi e con altri sovrani e capi politici, sperò di ricevere così aiuti economici e politici contro i Pitti e gli Scoti. I Sassoni invece giunsero in forze e, resisi conto dell’importanza dell’isola vasta e fertile, furono intenzionati a rimanervi. Juti e Angli poi convennero a loro volta negli stessi territori ma furono temporaneamente bloccati presso quello che il venerabile Beda chiamò Mons Badonicus e che è meglio conosciuto come Badon Hill (500), ove ebbe luogo una battaglia in cui sarebbe stato coinvolto il leggendario re Artù. Dopo di che le nuove ondate di invasori si succedettero e si moltiplicarono per tutto il VI secolo, con il risultato che i britanni furono sempre più ricacciati verso le terre del Nord.

Inevitabilmente allora i Celti presenti nell’isola, quando gli Angli e i Sassoni si sostituirono ai Romani, mentre il cristianesimo cominciava ad affacciarsi sulla stessa scena politica, si frantumarono in vari gruppi, uno rimasto al Nord e l’altro a Occidente in corrispondenza rispettivamente della Scozia e del Galles. Quanti allora avevano sempre abitato in quell’isola furono man mano più compressi e allontanati da ogni forma di potere. Così gli Anglosassoni conservarono la loro lingua e le loro tradizioni, mutando quelle dei Britanni, quali ultimi avrebbero dovuto trasformare gli invasori, che invece finirono per mutare persino il nome dell’isola denominata da allora non più Britannia, bensì terra degli Angli o Inghilterra. Ben diverso – va subito notato – era stato il tipo di dominazione adottato dai Romani che non distrussero i caratteri distintivi e le prerogative dei popoli vinti, lasciando loro usi, costumi e religione, e diversa ancora fu la sorte dei Goti e dei Longobardi che, scesi in Italia come dominatori, nello stesso periodo assunsero la lingua e la religione delle popolazioni dominate!

Che il periodo fosse assai travagliato e complesso è posto in luce da numerosi e ben studiati resti archeologici i quali attestano nell’isola fra V e VII secolo un’enorme mescolanza di tribù e popoli menzionati con una certa imprecisione da Beda; la distinzione tra Juti, Angli e Sassoni serve così soprattutto per ricordare le origini dei rispettivi capi o delle loro dinastie, piuttosto che per definire con chiarezza la provenienza dei loro sudditi. In ogni caso, alla fine del VI secolo nella più grande isola dell’Occidente si stabilizzarono regni separati e controllati da gruppi fra loro assai difformi.

Lì poi nel VII secolo si contarono sette regni principali detti eptarchia: East Anglia, Northumbria (costituito dalla Deira e dalla Bernicia), Mercia, Essex, Wessex, Sussex e Kent. Wessex, Mercia e Northumbria furono i tre maggiori e raggiunsero ognuno importanza e temporanea supremazia sugli altri. A turno i più forti e prestigiosi sovrani, con la denominazione di Bretwald, spesso provenienti dal Wessex, dalla Mercia o dalla Northumbria, ebbero di volta in volta e per un tempo definito una funzione di responsabili politici dell’intero complesso eptarchico. Il bretwaldato è dunque un’istituzione originale di carattere in certo senso sovranazionale e in anticipo rispetto ai tempi in cui nacque, in quanto volta ad assicurare un esteso ambito politico e allo stesso tempo un’affermazione autonomistica dei singoli componenti dei sette regni, uniti e distinti. Influente e diffusa divenne nello stesso secolo la religione cristiana rafforzatasi dopo essere stata introdotta in modo definitivo e organizzato dai monaci benedettini guidati da Agostino, approdato nel Kent per ordine di Gregorio Magno e impegnato a fondare la diocesi primaziale e la cattedrale di Canterbury (597).

L’evangelizzazione dell’isola fu rapida e favorita dalla conversione di re Etelberto del Kent sposato a una regina franco-cristiana chiamata Berta, figlia del re franco, Cariberto. Agostino divenne il primo arcivescovo di Canterbury e la fede cristiana fu diffusa in tutta la parte meridionale e orientale dell’Inghilterra, mentre l’espansione di tal religione fu bloccata soltanto dalla situazione politica di alcuni regni anglosassoni in cui rimase ancora in vita il paganesimo.

Altro fattore importante di quel primo periodo fu l’autonoma affermazione del cristianesimo nelle zone settentrionali e centrali dell’isola ove la conversione non fu promossa da Roma, ma venne operata dalla Chiesa celtica a partire dal VI secolo. Quelle comunità cristiane si trovavano infatti lì originariamente provenienti dall’Irlanda i cui monaci diffusero i primi insegnamenti dottrinari cristiani in Scozia e in Inghilterra. I missionari celti introdussero poi il cristianesimo nei regni di Northumbria, Mercia ed Essex; ma a un certo momento si delineò una situazione di crisi nella confessione celtica volta a distinguersi dalla romana su alcune delicate questioni liturgiche.

L’importante e chiarificatore sinodo di Whitby nel 664, presieduto da re Oswy di Northumbria (665-670) cui parteciparono esponenti della Chiesa romana e celtica, stabilì che il rito romano dovesse essere ufficialmente adottato da tutta la Chiesa inglese. Allora fra il 668 e il 690, l’arcivescovo di Canterbury Teodoro di Tarso prese a organizzare stabilmente il clero isolano secondo i dettami del papa e alla fine del VII secolo furono compiuti in tutta l’isola notevoli progressi nello studio e nella diffusione della dottrina cristiana. Il più significativo cronista e uomo di cultura del tempo fu il venerabile Beda, morto nel 735, il quale ricorda espressamente che un consistente numero di missionari inglesi dalla metà dell’VIII secolo si recarono sul continente, compresi grandi evangelizzatori come Bonifacio, Willibrord e Wilfrid. Nell’ultimo periodo dell’VIII secolo poi, l’ascesa della Mercia si interruppe per essere sostituita da quella del Wessex con un potenziamento politico-economico e sociale che influenzò sensibilmente la storia inglese. In quello stesso periodo però cominciarono le aggressioni dei Danesi, gli invasori provenienti dalla Scandinavia che avviarono spedizioni volte a invadere, saccheggiare e devastare terre e paesi, giungendo infine così numerosi da creare vere e proprie concentrazioni e da elaborare la conquista di tutto il territorio. La durezza degli assalti danesi indusse subito Mercia e Wessex a un’alleanza che pose in evidenza il grande re sassone Alfredo il Grande (849-899). Questo eccezionale sovrano si recò giovanissimo a Roma (853), ove fu accolto filialmente da Leone IV . A meno di sei anni, nell’855, egli visitò pure la corte carolingia di Carlo Il Calvo e a dieci imparò il latino, mostrando subito un’impareggiabile predisposizione alla cultura e alla poesia.

Alla morte del padre Etelwulf, nell’858, gli succedettero al trono l’uno dopo l’altro i figli, fratelli di Alfredo, ma quest’ultimo non comparve sulla scena politica fino all’868, allorché con il fratello Etelredo i si mosse contro i Danesi i quali nell’871 tentarono una nuova invasione, mentre i due fratelli – Alfredo e Etelredo – cercarono ancora di fermarli; ma il secondo venne a morte e Alfredo fu nominato unico re, assumendo il comando dell’impresa. Trascorsero anni di dura lotta contro gli invasori e fra questi l’871 fu eccezionalmente difficile in quanto i Sassoni furono impegnati in una sorta di guerriglia che si protrasse fino all’878, quando Alfredo riuscì a muovere il suo esercito dalle paludi del Somerset ove era impantanato e in seguito a un attacco frontale vinse i Danesi a Edington. Nell’896 i nemici provenienti dal Nord furono nuovamente sconfitti per terra e per mare.

Conseguenza della vittoria sassone fu il battesimo cristiano del re danese Guthrum. Le truppe sassoni poi entrarono a Londra nell’886 e Alfredo fu proclamato monarca di tutta l’Inghilterra. La fine di quel periodo di guerra fu quindi contrassegnata dalla firma di un trattato con i Danesi che fondarono il Danelow.

Le ragioni del successo di Alfredo sono molteplici. Anzitutto egli ebbe grande intelligenza politica e capacità di mediare tra differenti posizioni; inoltre fu dotato di coraggio e di senso del limite. Ebbe però anche il supporto di una flotta che affiancò l’esercito bene armato e bene addestrato; fortificò allora con cura l’Inghilterra del Sud e mantenne buone relazioni con la Mercia, rafforzate dal suo matrimonio con la principessa merciana Ealthswith e dalle successive nozze della figlia Aethelflaed con Etelredo di Mercia. Per tali motivi egli gettò le premesse poi utilizzate dai suoi successori per battere i Danesi e unificare l’isola inglese. Di pari importanza furono altresì le affermazioni in campo artistico e giuridico del regno di Alfredo, il quale conobbe, come si è accennato, il latino e tradusse o fece tradurre libri da quella lingua in anglosassone, incoraggiando gli studiosi continentali a passare il mare per dare lustro alla sua corte. Fra le traduzioni più significative ricordiamo quelle delle opere di Beda, di sant’Agostino, Gregorio Magno, Boezio e Orosio. Durante il suo regno fu poi avviata la Cronaca anglosassone e crebbero gli interessi per l’arte e la letteratura, soprattutto per influenza di artisti stranieri.

Alfredo utilizzò inoltre i codici delle leggi emanate da Offa di Mercia, Etelberto del Kent e da Ina del Wessex, interpretandole in base ai concreti bisogni dei suoi sudditi. Pertanto, quando venne a morte nel 699, lasciò un regno molto diverso da quello ereditato e meritò appieno il titolo di «grande». Notevole fra le altre in quanto dà la misura della cultura e degli intendimenti intellettuali di questo sovrano, la sua traduzione del De consolatione philosophiae di Boezio da cui parafrasò quello che avrebbe potuto essere il suo epitaffio: «Posso dire che fu sempre mio vivo desiderio vivere onorevolmente per lasciare, dopo la mia morte, a quelli che verranno dopo di me il mio ricordo inscritto nelle mie buone azioni».

Edoardo Il Vecchio, figlio di Alfredo (899-924), proseguendo la politica paterna, finì per frantumare il Danelow e per conquistare anche i territori situati a sud dell’Humber; il successore, Atelstano detto il Glorioso (924-939), si annetté la Northumbria, pretendendo di assumere la denominazione invero inusitata di «sovrano di tutta la Bretagna» a conclusione del suo vitalissimo regno. Negli anni seguenti comunque le lotte intestine misero a dura prova la nascente unità inglese.

Tuttavia Edgardo il Pacifico (957-975) restaurò il compromesso stato, poi definitivamente danneggiato da Etelredo II lo Sconsigliato (978-1016) che, decisosi a versare un consistente contributo nelle mani dei Danesi, convinse quei coraggiosi conquistatori che, data la ricchezza dell’isola e delle sue classi dominanti, era il caso di accettare il tributo e poi di rafforzare il loro intento di penetrare durevolmente e senza esitazioni nella compagine di quel regno. Così Sven i scacciò dal trono Etelredo e regnò sull’Inghilterra, seguito dal figlio Canuto il Grande (1014-1035), privando l’isola inglese della sua indipendenza e annettendola di fatto fra i possedimenti del grande Impero danese.

Un’inversione di tendenza si ebbe soltanto nel 1042, allorché Edoardo Il Confessore, figlio di Etelredo II , fu incoronato re di Inghilterra (1042- 1066). Tuttavia il vero potere politico fu in quegli stessi anni nelle mani del conte di Wessex, Godwin, e alla sua morte in quelle del figlio Aroldo Godwinson. Nel 1066 lo stesso Edoardo venne a morte e Aroldo salì al trono mentre nel medesimo tempo si fecero avanti due nuovi pretendenti alla corona, Harald Sigurdsson di Norvegia e Guglielmo, duca di Normandia, forse già in precedenza designato alla successione da Edoardo Il Confessore. Harald, proponendosi di attaccare di sorpresa per avvalersi degli effetti dell’iniziativa anticipata, invase l’Inghilterra ma fu sconfitto e ucciso a Stamford Bridge. Quasi nello stesso tempo tuttavia i Normanni di Guglielmo invasero l’isola e batterono il re Aroldo ad Hastings il 14 ottobre 1066. L’esercito inglese era di circa sette mila uomini, quello normanno di cinquemila. Aroldo era privo di cavalleria e di mezzi, comunque combatté con valore ma fu destinato a soccombere. Così il duca di Normandia, da allora in poi denominato il Conquistatore, dopo la morte di due fratelli di Aroldo e la scomparsa dello stesso sovrano raggiunto all’occhio da un colpo mortale di freccia, poté considerarsi a tutti gli effetti vincitore e, dichiarando di essere stato designato al trono inglese da Edoardo Il Confessore, privo di eredi diretti e più dedito alla vita contemplativa che agli impegni politici, fu incoronato a Londra alla fine del dicembre 1066. Le varie fasi della battaglia e dalla conquista dell’Inghilterra furono raffigurate nello splendido e celebre arazzo di Bayeux.

Con il 1067 e la vittoria di Guglielmo i Londra si confermò prima città d’Inghilterra (in precedenza re Etelberto del Kent, sovrano dal 560 al 616, nel 604 vi aveva fondato, nominandone vescovo il grande Mellito, la cattedrale di San Paolo, che nell’886 tornò a essere appannaggio di Alfredo il Grande) e divenne ben presto capitale e cuore politico del regno. Il nuovo re vi costruì la torre in pietra bianca che assunse il nome di Torre di Londra, ma la maggior parte delle case era in legno e così nel 1136 un rovinoso incendio – non fu l’unico – la distrusse. Con la ricostruzione la città ebbe strade lastricate di pietra e una migliore rete fognaria; nel 1191 Riccardo Cuor di Leone le concesse un primo statuto e nel 1192 ricevette la nomina del primo sindaco, Enrico Fitzailwin.

Il primo sovrano normanno predispose la costruzione di un consistente numero di castelli per assumere un più completo controllo dell’isola. Presto insediò nei vescovati vacanti prelati di sua fiducia venuti dalla Normandia e introdusse corti ecclesiastiche separate. Il suo programma previde l’incoraggiamento del feudalesimo normanno fondato sull’obbedienza e la più completa lealtà al re, lealtà che venne prima di ogni altro problema politico e sociale del regno. La dimostrazione di tale lealtà si ebbe infatti allorché nel 1085-1086 per ordine di Guglielmo fu predisposto il famoso Domesday Book, un resoconto dettagliato della situazione economicosociale della cittadinanza, segnatamente di quella stanziata nei feudi, dei sudditi e delle loro condizioni. Questo grande catasto tradusse fedelmente la convinzione normanna secondo cui tutto il regno doveva identificarsi con il suo re e la politica economica dello stato doveva essere in qualche modo programmata.

Dopo aver fondato stabilmente il suo potere nell’isola, già verso la fine degli anni Settanta, Guglielmo cominciò a considerare con attenzione la situazione dei suoi feudi continentali, specialmente della Normandia, organizzando un progetto ambizioso e allo stesso tempo lungimirante in base al quale all’arcivescovo Lanfranco di Canterbury andò praticamente l’amministrazione inglese, mentre suo figlio Roberto Cortacoscia gli successe in Normandia e Guglielmo II il Rosso divenne suo erede al trono.

A succedere al Conquistatore fu dunque chiamato Guglielmo II il Rosso (1087-1100), rigoroso e determinato a mantenere il sistema feudale fondato da suo padre. Suo fratello Enrico I (1100-1135) ripristinò invece un più corretto rapporto con la Chiesa in precedenza oppressa dal Rosso e articolò una saggia legislazione feudale, quindi si unì più saldamente alla stirpe sassone sposando Matilde, discendente di Etelredo II ; la figlia nata da tale unione, anch’ella Matilde, fu dichiarata erede alla corona. Tuttavia alla morte di Enrico I , i baroni scelsero quale sovrano Stefano di Blois, nipote del defunto monarca. Stefano, nipote di Guglielmo i, divenne re ma nel 1153 fu deposto da una complessa situazione in seguito alla quale fu incoronato nel 1154 il nipote di Enrico I (la cui figlia Matilde aveva sposato il conte d’Angiò) Enrico Plantageneto, erede della casa d’Angiò.

Enrico II (1154-1189) fu uno dei più grandi e più potenti re inglesi. Figlio, come già detto, di Goffredo Plantageneto e di Matilde, nel 1150 divenne duca di Normandia e nel 1151, alla scomparsa del padre, conte di Angiò. Già detentore di un’ampia rete di feudi francesi, accrebbe a dismisura il suo patrimonio allorché nel 1152 sposò Eleonora di Aquitania, consorte in precedenza di Luigi VII di Francia che gli portò in dote i feudi aquitanici della Francia sud-occidentale.

Ottenuta la corona, Enrico s’impegnò a ricondurre la pace sul suolo inglese e ad accorpare l’amministrazione centrale, sempre molto a cuore ai Normanni che furono generalmente buoni amministratori e riuscirono ad arricchire le popolazioni con cui si incontrarono, per unire i loro rispettivi destini politici. Tuttavia i maggiori successi furono dal re conseguiti in campo legislativo. Istituì infatti le Assise di Clarendon (1166), una istituzione costituita da dodici magistrati scelti fra i più qualificati abitanti dei diversi villaggi del regno, il cui compito fu quello di sedere in giudizio per giudicare i reati degli accusati. I giudici si divisero in tre categorie: gli itineranti, i residenti a Westminster, ove si tennero le istanze private, e quelli che accompagnavano il sovrano cui comunque spettò il giudizio definitivo. Enrico creò poi il cosiddetto «mandato di possesso», ovvero un ordine impartito dallo Scacchiere (una specie di ministero delle Finanze e del Tesoro) volto a consentire allo Sceriffo di comporre una giuria che indagasse sugli espropri. Allo Sceriffo spettò invece il compito di determinare le cosiddette “specifiche”, diverse caso per caso (Novel disseisin). Lo Scacchiere compì poi riforme di carattere finanziario e divenne con più chiarezza un dipartimento speciale del governo determinato a fissare i termini della politica economica secondo princìpi programmatori.

Dal 1154 al 1162 Enrico poté giovarsi del fido cancelliere Thomas Becket, designato poi dal sovrano alla carica di arcivescovo di Canterbury nel 1162. Tramite i buoni uffici di quel presule il sovrano contò di controllare oltre a quella nobiliare anche l’amministrazione ecclesiastica inglese, ma Becket, una volta insediato nella sua nuova carica, cominciò subito a sentire una profonda, nuova responsabilità che lo trasformò da consigliere del Plantageneto in strenuo difensore dei diritti della Chiesa. Da ciò seguì allora un aspro conflitto conclusosi con l’assassinio di Becket perpetrato all’interno della cattedrale cantuariense nel 1170. Il martire fu presto canonizzato da Alessandro III il 21 febbraio 1273 e il suo sepolcro divenne da allora meta di venerati pellegrinaggi.

Se difficili furono i rapporti fra il sovrano e la Chiesa, non meno complessi si rivelarono quelli fra il Plantageneto e la sua famiglia. Fra il 1153 e il 1167 Eleonora di Aquitania gli dette otto figli, fra i quali il futuro re Riccardo Cuor di Leone (1189-1199), Goffredo e l’altro futuro sovrano, Giovanni Senza Terra (1199-1216). I suoi figli presto si ribellarono al padre – ad alimentare gli odi familiari fu la volitiva Eleonora di Aquitania a un certo punto allontanata dalla corte e relegata in una sorta di detenzione domiciliare (1174-1189) – ma furono perdonati nel 1174. Anche i discendenti di Enrico, soprattutto Riccardo I e Giovanni, continuarono a essere in dissenso fra loro per tutta la vita.

Abile e volitivo Enrico II fu un grande statista. Incostante negli affetti fu spesso infedele alla consorte Eleonora che ebbe a disprezzarlo soprattutto per la sua lunga relazione con la cortigiana Rosmunda. Tuttavia, apprezzato per le sue doti di amministratore e di legista, fu stimato da tre santi, Alredo di RivaulX, Gilberto di Sempringham e Ugo di Lincoln. Anche sui possedimenti continentali – l’Aquitania, l’Angiò, il Maine e la Normandia – egli esercitò ampi poteri estesi pure nei territori germanici imperiali, controllati tramite l’alleanza anglo-guelfa destinata a maturare soprattutto dopo la sua morte. Anche con i Normanni siciliani fu in stretti rapporti attraverso il matrimonio della figlia Giovanna con re Guglielmo II . In egual modo attraverso un’abile politica matrimoniale esercitò influenza sul regno di Castiglia. Egli si assicurò infine l’alleanza di Malcolm III di Scozia e nel 1157 invase il Galles e subito dopo l’Irlanda conquistata all’Inghilterra da Guglielmo Marshal conte di Pembroke (1171).

Alla morte di Enrico il trono andò a Riccardo I Cuor di Leone il cui regno fu in particolare contraddistinto dai problemi della politica continentale. Egli, fra l’altro, provvide a rafforzare le difese dislocate in territorio francese e in questo quadro costruì il famoso Chˆateau Gaillard, rocca inespugnabile elevata fra il 1196 e il 1198, sulle rocce di Andelys, lungo la Senna, a protezione dell’accesso alla Normandia inglese. Chˆateau Gaillard, che vuol dire rocca robusta, fu circondato da un triplo fossato e venne protetto da torri imprendibili che avrebbero dovuto impedire a chiunque di raggiungere l’interno. Secondo un’antica tradizione Riccardo controllandone la costruzione dopo pochi mesi dall’inizio, avrebbe esclamato: «Come è bella la mia creatura di appena un anno!». Nel 1203-1204 poi Chˆateau fu assediato per otto mesi consecutivi da Filippo II l’Augusto, il quale promise a se stesso e al regno di Francia di espugnarlo, anche se fosse stato tutto di ferro. Giovanni Senza Terra, successore di Riccardo, rispose allora che l’avrebbe difeso e mantenuto intatto anche se fosse stato di burro! Nel 1204 tuttavia il re francese, scovando un’apertura non sospetta, ebbe la meglio e penetrò con l’esercito nella rocca. I Normanni accusarono il colpo ma non persero la loro verve, tutta inglese. Così Giovanni sentenziò che per entrare nel castello Filippo II si era dovuto accontentare di fare il suo solenne ingresso dalle latrine. La descrizione dell’assedio, fatta da Guglielmo il Bretone, è ricca di battute e di particolari salaci che mostrano come tra Francesi e Inglesi si fosse ingaggiata già dall’inizio del XIII secolo una battaglia all’ultimo sangue.

L’interesse riccardiano per la politica estera e i possedimenti francesi era quindi ampiamente giustificato, ma il parere dei contemporanei, vissuti su suolo inglese, fu assai diverso anche per il fatto che il re si fece quasi sempre rappresentare dall’impopolare justiciar Guglielmo di Longchamp, vescovo di Ely. I dissensi sulla politica regia soprattutto da parte dei baroni, taglieggiati dalle tasse, furono pertanto indiscriminati. Così, allorché il sovrano partì per la III crociata, il fratello Giovanni Senza Terra si giovò dell’impopolarità di Cuor di Leone per insidiargli la corona che detenne poi dal 1199 al 1216 in seguito alla morte di Riccardo. La successione di Giovanni Senza Terra tuttavia non fu bene accolta dai sostenitori di Arturo di Bretagna, figlio di Goffredo Plantageneto, fratello dei re Riccardo e Giovanni, e ciò complicò l’opera di quest’ultimo che volle comunque continuare la politica normanna volta al mantenimento delle terre continentali che però, in seguito al conflitto con Filippo II l’Augusto, re di Francia, furono perse in gran parte, a cominciare dal ducato di Normandia (1204), cosa che rafforzò l’opposizione dei baroni e del vescovo di Canterbury, Stefano Langton, vicino al papa Innocenzo III , ed eletto all’importante carica ecclesiastica contro la volontà di re Giovanni.

Innocenzo III allora, per colpire la protervia regale, scagliò un interdetto sull’Inghilterra protrattosi dal 1207 al 1213. Così il sovrano, anche per il pericolo di un intervento armato di Filippo II contro i residui feudi continentali inglesi, si riconciliò con il pontefice e riconobbe al regno insulare la natura di feudo papale (1213). In tal modo ebbe fine l’interdetto e la vicenda si concluse del tutto negativamente per Giovanni Senza Terra il quale si sottomise a Innocenzo che, a quanto pare, evitò persino di togliere ufficialmente l’interdetto all’Inghilterra solo indirettamente liberata dalle censure papali in seguito al suo completo inserimento nella sfera d’influenza guelfa.

Fatta la pace con la Chiesa di Roma, Giovanni stipulò un armistizio con la Francia. Tuttavia rimase alleato di Ottone IV di Brunswick, scelta politica che gli nocque molto quando il 27 luglio 1214 ebbe luogo a Bouvines la famosa battaglia tra Filippo Augusto, Innocenzo III e gli Svevi da una parte, contro Ottone IV , i suoi alleati e il regno inglese dall’altra. La vittoria franco-sveva spianò così a Federico II la via per l’Impero, mentre Giovanni Senza Terra, ulteriormente indebolito, fu obbligato a cedere alle pressioni degli oppositori interni fattisi più numerosi e resi potenti dai ripetuti insuccessi inglesi in campo politico e militare. Le concessioni in seguito a tal situazione garantite ai suoi sudditi da Giovanni Senza Terra, forse il meno amato dei sovrani inglesi con Etelredo lo Sconsigliato da parte dei sudditi e dei cronisti contemporanei, vanno sotto il nome di Magna Charta delle libertà inglesi, sancita a Runnymede nel 1215 su richiesta dei baroni che lo minacciarono in caso contrario di dar luogo a una guerra civile. La Magna Charta, promulgata fra il 1215-1216 e ancora emendata nel 1225, ebbe come finalità principale quella di garantire i diritti feudali e di impedire al sovrano di ledere i privilegi baronali. In realtà si deve riconoscere che in precedenza Enrico I , Stefano ed Enrico II avevano emanato spontaneamente una loro carta il cui valore fu però limitato dal fatto che i baroni non avevano potuto imporsi per aumentare tramite quel documento le loro autonomie, solo in parte ottenute per concessione regia. Dopo la perdita di molti possedimenti continentali e la resa a discrezione a Innocenzo III la situazione era diversa, e quello fu pertanto il momento buono per costringere il re a una politica di più ampie concessioni.

Oltre alla promessa di tutelare i diritti baronali, la Magna Charta, sostenuta dal primate e dal clero inglese, assicurò i diritti della Chiesa, le prerogative cittadine e quelle dei borghi – i boroughs – fornendo del pari riforme istituzionali nel settore della giustizia, fra le quali anzitutto si impose l’habeas corpus. Il celebre atto previde altresì un consiglio di venticinque baroni destinato ad assicurare l’accettazione delle leggi promulgate dal sovrano. In seguito Giovanni tentò di sconfessare la Magna Charta, dichiarando che gli sarebbe stata estorta e che era stato costretto a emetterla. In quell’occasione ebbe persino l’appoggio del papa, ma tale atto provocò solo l’insorgenza di nuove ostilità. Successivi emendamenti corressero pertanto alcuni eccessi, ma quel documento divenne simbolo di ogni garanzia istituzionale, fornendo la base intoccabile per ulteriori provvedimenti liberali di re e governanti, sempre da allora in poi rifattisi a quella prima concessione di libertates che certo non dette ai sudditi facoltà deliberanti che nessun re medievale avrebbe mai elargito e nessun nobile o ecclesiastico si sarebbe sognato di chiedere, ma che tuttavia segnò un primo mutamento nei rapporti fra i sovrani (da allora in poi avviati verso la monarchia costituzionale) e i sudditi progressivamente sottrattisi a ogni forma di potere assoluto.

Nel 1216 Enrico III , erede di Giovanni, inaugurò un regno durato cinquantasei anni, fino al 1272, turbato dalle fazioni, dalle dispute con i baroni e da continue lotte intestine. In seguito a tali divisioni Enrico, convocato il cosiddetto Parlamento di Pasqua, dopo mesi di discussioni, fu costretto a emanare (10 giugno 1258) i cosiddetti Provvedimenti di Oxford con cui cedette ai nobili talune sue specifiche prerogative. Il documento, che rappresenta la prima costituzione inglese scritta, fu in gran parte opera di Simone di Monfort e previde fra l’altro la formazione di una Camera formata da 15 baroni, la nomina di un giudice, la richiesta di riunioni parlamentari a precisa scansione, il controllo dell’operato degli sceriffi e delle amministrazioni locali. In seguito anche Enrico III revocò le concessioni oxfordiane con due diplomi del 1261 e del 1262, ma ciò provocò un lungo conflitto civile – la guerra dei baroni – in seguito al quale l’esercito del re fu sconfitto da Simone di Monfort a Lewes nel maggio del 1264. Il principe Edoardo, il futuro Edoardo I (1272-1307), radunò allora gli uomini rimasti fedeli a Enrico e affrontò, uccidendolo, il Monfort nella battaglia di Evesham il 4 agosto 1265. Nel 1266 così i suddetti Provvedimenti furono annullati e sostituiti dal Dictum di Kenilworth in cui la precedente materia fu riveduta, rimanendo tuttavia in una versione sempre favorevole alla nobiltà e alla Chiesa del regno ormai stabilmente posto sulla via della monarchia costituzionale.

Il cenno ai Provvedimenti e alla città ove essi videro la luce ci consente di fare almeno un cenno a Oxford ricordata per la prima volta nel 912 nella Chronaca Anglosassone con il nome di Oxnafort. Il primo governatore normanno, Robert d’Oilly, fu il costruttore della rocca oXfordiana e dei primi ponti sul Tamigi, il Folly, l’Hythe e il Magdalen. Presto la città divenne celebre per la sua università che risale alla metà del XII secolo, allorché talune disposizioni dello studium parigino vietarono l’ingresso agli scolari inglesi. Le sue facoltà furono diritto, teologia, medicina e belle arti e vennero suddivise in due sezioni, una per gli studenti del Nord e gli Scozzesi e l’altra per quelli provenienti dall’Inghilterra, dal Galles, dall’Irlanda e dal continente. Con il 1274 i due corpi si fusero in un’unica organizzazione articolata in colleges ove insegnarono grandi maestri fra i quali rifulsero Roberto Grossatesta, Ruggero Bacone, Giovanni Duns Scoto, Guglielmo di Occam e Giovanni Wycliffe.

Fra le altre città importanti ricordiamo Coventry, nell’Inghilterra centrale, cresciuta a partire dagli inizi dell’XI secolo, attorno a un monastero benedettino, fondato dal conte Leofric di Mercia e da sua moglie, la famosa Lady Godiva. Distrutta dalle invasioni danesi, Coventry conobbe un nuovo splendore a partire dal 1182 allorché divenne di fondamentale importanza per l’industria della lana e dei tessuti. Fu poi una notevole sede culturale, celebre nel XV secolo per le sue sacre rappresentazioni.

Nottingham fu un insediamento anglosassone dal VI secolo in poi e dal IX entrò a far parte del Danelow. Dal 1155 ottenne uno statuto volto a confermarle notevoli autonomie. A Nottingham è legata la figura leggendaria di Robin Hood.

Altra città fondata dai Sassoni nel VI -VII secolo è Norwich, saccheggiata dai Danesi nel 1004 e poi nuovamente fondata come centro commerciale. Celebre per la sua cattedrale e per il monastero benedettino (sec. XI ) ebbe anch’essa un suo statuto nel 1158 e si arricchì per il commercio della lana con i fiamminghi.

Divenuto re, Edoardo I dette l’avvio a un’intelligente politica estera accompagnata da utili provvedimenti amministrativi. Emanò pertanto una serie di statuti destinati a emendare e a chiarire le leggi civili, saldando al tempo stesso alleanze con mercanti e artigiani per assicurarsi il progresso nonché l’incremento dei commerci e delle rendite. Un importante elemento propulsivo del suo regno fu il Parlamento inaugurato nel 1295, un’assise comprendente ecclesiastici, nobili e cittadini appartenenti ai ceti emergenti della società cittadina.

Fino al XIV secolo la funzione del Parlamento fu essenzialmente giudiziaria, ma il suo sviluppo venne incrementato dal graduale controllo che esso finì per assumere sulle finanze e sulle tasse. Con l’anno 1340 anche i diritti fiscali furono trasferiti dalla corona al Parlamento, in seguito alle crescenti necessità di danaro del re su cui caddero in gran parte le spese della guerra dei Cento Anni, nel corso della quale si difendevano essenzialmente i feudi regi per cui la nobiltà apparve sempre meno propensa, specialmente nell’ultima fase del lungo conflitto, a intervenire finanziariamente nello sforzo bellico più importante per la casa reale e i suoi feudi continentali che per i feudatari, i quali detenevano la maggior parte dei loro interessi nell’isola. Con tale provvedimento il Parlamento cominciò a esercitare un controllo maggiore sul sovrano che, in cambio dell’ottenuto sostegno finanziario, dovette accettare non lievi richieste, che consentirono al Parlamento di assumere un ruolo più attivo nella legislazione.

Fra le richieste avanzate dal Parlamento vi fu quella di dividere la Camera dei Lords dalla Camera dei cittadini appartenenti al Terzo stato e il motivo di tal riforma fu originato con certezza dal disagio dei sudditi di sedere in uno stesso consesso alla presenza di uomini più potenti e importanti di loro, volti a vanificare la loro presenza. Così la Camera dei Lords divenne più forte da un punto di vista politico anche perché i sovrani, a cominciare dai Lancaster per poi proseguire con i Tudor, trassero dai ranghi dei Lords i loro consiglieri maggiormente qualificati, cosa che mise i Comuni in sottordine facendone spesso soltanto uno strumento della volontà del re.

Edoardo I, detto anche il Malleus degli Scozzesi, conquistò poi il Galles a prezzo di dure battaglie nonché la Scozia (1295-1296), pur se una volta entrato in possesso di quella terra non riuscì a reprimere l’influenza politica di William Wallace e di Robert Bruce (1306-1329). Nel 1307 Edoardo I si spense lasciando per testamento spirituale al figlio Edoardo II l’ordine di portare le sue ossa davanti all’esercito inglese, affinché ogni soldato potesse vederle fino a che l’ultimo scozzese non si fosse definitivamente arreso.

Edoardo II , sul trono dal 1307 al 1327, figlio di Edoardo I ed Eleonora di Castiglia, e sposo di Isabella di Francia, figlia di Filippo IV il Bello, dovette a sua volta affrontare la ribellione scozzese. Ma non basta, perché ad aumentare le sue difficoltà contribuirono i baroni che gli chiesero continuamente di essere risarciti delle ingenti somme da loro prestate alla corona per affrontare le spese della guerra. Questo sovrano poi risultò sempre danneggiato, oltre che dalla sua scarsa competenza e dai vizi personali, anche dall’incapacità di assicurarsi la collaborazione di consiglieri saggi e fidati. La sua politica basata sulle parzialità e le esclusioni e in particolare la sua torbida amicizia per Lord Gaveston, nominato conte di Cornovaglia, costretto ad andare in esilio allorché accettò le Ordinanze del 1311 impostegli dai nobili, rientrato poi a corte e assassinato nel 1312, segnarono in modo nefasto il suo regno.

Nel 1314 poi scoppiò una nuova guerra contro la Scozia e Edoardo fu sconfitto a Bannockburn il 24 giugno di quell’anno da Robert I Bruce, e da quella data la Scozia rimase separata dall’Inghilterra per tre secoli. La fase successiva del regno fu ancora più cupa. Per riguadagnare il potere perduto, il re affidò il governo a Ugo detto il Dispensiere e a suo figlio che stabilirono un tipo di potere assoluto, tale da consentire al sovrano di abrogare le Ordinanze del 1311, provocando un risentimento trasformatosi presto in odio profondo. La stessa regina Isabella e il suo amante Roger Mortimer divennero l’anima della cospirazione antiedoardiana e dopo una loro fuga in Francia tornarono rafforzati sull’isola inglese, riuscendo a deporre l’infausto sovrano, a rinchiuderlo in prigione nel castello di Berkeley e a farlo sopprimere in modo addirittura infame: una tradizione assai consolidata pretende infatti che i congiurati per sopprimere l’incomodo re si siano serviti di un attizzatoio rovente con il quale gli bucarono il ventre bruciandogli l’intestino (1327). Proprio episodi crudeli come questo fecero esclamare al grande Edward Gibbon nel XVIII secolo che la storia è un sontuoso drappo intessuto di sangue!

Ad amministrare gli affari del regno durante la minore età del figlio Edoardo III (1312-1377) fu chiamato un comitato di reggenza costituito da Roger Mortimer e dalla regina madre Isabella. Dal 1330 Edoardo assunse quindi direttamente il potere e cercò invano di sottrarre la Scozia ai suoi legittimi sovrani. Nal 1337 poi cominciò la lunga guerra dei Cento Anni contro la Francia, guerra che durante il periodo del suo regno si sostanziò in una serie di vittorie inglesi. Eventi memorabili furono fra gli altri la vittoria di Poitiers dovuta a suo figlio, il Principe Nero, la cattura di Giovanni II di Francia e il Trattato di Londra del 1360. Tanti successi tuttavia furono annullati in seguito, allorché – come si è in precedenza ricordato – Carlo V di Francia riconquistò buona parte dei territori sottratti alla Francia. Comunque il lungo regno di Edoardo III fu contrassegnato da una salda condotta politica che fece considerare quel sovrano un degno discendente di Edoardo I. La sua corte fu una delle più vivaci d’Europa, promosse la causa della cavalleria e fondò il celebre ordine della Giarrettiera.

La successione di Riccardo II (1367-1400), il figlio del Principe Nero, avvenne quando il giovanissimo sovrano aveva appena 10 anni e quindi a fargli da reggenti furono chiamati John di Gaunt e altri nobili, ma proprio durante la reggenza le condizioni dell’Inghilterra peggiorarono e nel 1381 scoppiò la rivolta dei Contadini. Durante la sommossa il re volle incontrare i ribelli guidati da Thomas Woodstock e riuscì per breve tempo a tranquillizzarli. Tuttavia negli anni successivi Riccardo fu travolto da una sommossa dopo l’altra. Certo riuscì a liberarsi del temibile conte di Arundel, poi del conte di Gloucester, di Thomas di Beauchamp e del conte di Warwick. Quindi (1398) mandò in esilio Enrico Bolingbroke e Thomas Mowbray duca di Norfolk. Ma proprio Enrico Bolingbroke, la cui figura Shakespeare scolpì in versi indelebili nella nota tragedia Riccardo II , una di quelle che in modo mirabile descrivono le difficili condizioni del regno oppresso dalla cortigianeria e dall’assolutismo, rientrò dall’esilio francese nell’isola e quale erede della nobile tradizione lancasteriana cacciò dal trono Riccardo e assunse la corona, prendendo il nome di Enrico IV (1399-1413). Nel 1400, prigioniero nella rocca di Pontefract, il deposto Riccardo venne a morte, forse assassinato come vuole Shakespeare, o, come oggi la storiografia pretende, lasciato morire di fame. Ma francamente tra i due mezzi di morte non ci sembra debba ravvisarsi grande differenza e il secondo, più raffinato e crudele dell’altro, non contrasta molto con le conclusioni poeticamente trasfigurate ma concretamente esatte del grande tragediografo inglese. Certo il regno di Riccardo fu costellato di delitti e di crudeltà e tuttavia si distinse per la rinascita culturale che produsse allora nomi come Goffrey Chaucer e John Gower.

A differenza del suo predecessore Enrico IV poté subito contare sul sostegno del Parlamento da lui convocato per ben dieci volte nei quattordici anni del suo governo. Tuttavia fu avido, barattò potere e concessioni per danaro e divenne presto anch’egli inviso ai sudditi. Inoltre la sua crudeltà non fu sostenuta da pari coraggio. Per esempio fu lui a volere l’imprigionamento di Riccardo II e, allorché il comandante gallese Owen Glandower ne decretò in modo più o meno crudele la fine, non seppe opporsi a metodi che in fondo ripudiava anche se rimase profondamente colpito e ossessionato da quella morte il cui ricordo lo perseguitò fino alla fine, tanto che non riuscì a riprendersi neppure dopo la vittoria inglese sul Galles (1403).

Per un certo periodo di tempo Enrico V , figlio del sovrano scomparso, fu sospettato di slealtà nei riguardi del regno e del Parlamento e fu allontanato dal governo fino alla morte del padre. Da re (1413-1422) egli divenne uno dei migliori generali del tempo e seppe guidare l’Inghilterra in una fra le più importanti vittorie dell’ultima fase della guerra dei Cento Anni. Fra gli altri furono suo appannaggio il trionfo di Azincourt (1415) in cui annientò l’esercito francese e il successivo trattato di Troyes (1420) per cui fu nominato erede anche della corona francese. Nelle successive fasi della guerra, anche in seguito all’alleanza stretta con i Borgognoni, seppe porre la Francia nella più difficile delle condizioni politiche.

A succedergli, dopo la sua repentina e prematura morte, fu chiamato un bimbo di appena un anno, Enrico VI,l’ultimo dei Lancaster, afflitto da una penosa e ricorrente infermità mentale, il quale regnò a periodi alterni dal 1422 al 1471. Il suo lungo e contrastato governo fu costellato di sconfitte e vittorie. Le prime determinate dalla presenza di Giovanna d’Arco, le seconde dalla morte dell’eroina e da quella del monarca francese Carlo VI che portò all’incoronazione del sovrano inglese come re di Francia, avvenuta a Parigi nel 1431. Ma questo evento, che avrebbe dovuto sanzionare la definitiva vittoria inglese, ne determinò invece la disfatta. Infatti la morte del duca di Bedford nel 1435 e il successivo abbandono dei Borgognoni provocarono per l’Inghilterra l’infausta fine della guerra dei Cento Anni. Fra il 1449-1450 un susseguirsi di sfortunate battaglie fecero perdere a Enrico quasi tutti i feudi francesi, ridottisi nel 1453 al solo possesso della contea di Calais.

Verso l’inizio degli anni Cinquanta una congiura di nobili cominciò a insidiare sensibilmente il regno di Enrico, nonostante tutto mantenutosi efficiente per merito della moglie Margherita d’Angiò e dei suoi ministri. Nel Sud-est del regno esplose allora la cosiddetta rivolta di Cade, capeggiata da John Cade, che fu in effetti una protesta contro il regime corrotto e gli abusi di Enrico. La rivolta fu sventata, tuttavia segnò l’inizio della guerra delle Due Rose (così denominata per distinguere il colore di quel fiore rappresentato in bianco – York – e in rosso – Lancaster – negli stemmi delle rispettive casate nemiche) combattuta fra gli York e i Lancaster e da tutta la nobiltà inglese divisa fra quelle casate e durata per 35 anni. Nella battaglia di Wakefield del 1460 Riccardo, duca di York, venne a morte e il suo esercitò fu sonoramente battuto. Enrico VI in quell’occasione fu catturato a Northampton ma gli venne consentito di rimanere sul trono insieme a Riccardo, suo erede già designato: Edoardo di York, figlio di Riccardo, si alleò allora con Richard Neville, conte di Warwick, sconfisse i Lancaster e si impossessò del trono nel 1461 come Edoardo IV (1461-1483).

Dopo la vittoria degli York a Mortimer’s Cross e a Towton il 29 marzo del 1461, Enrico fuggì in Scozia. Anni dopo rientrò nel regno profittando di una sommossa, ma nel 1465 fu catturato e posto in carcere nella Torre di Londra. Rilasciato dopo un certo periodo da Richard Neville, tornò sul trono sino al 1471 ma fu ucciso il 21 maggio di quello stesso anno all’atto della riscossa politica di Edoardo IV , il quale governò praticamente dal 1461 al 1470, poi dopo la scomparsa del folle Enrico dal 1471 al 1483. Edoardo fu un re buono ma dissoluto, ridusse l’opposizione lancasteriana e riuscì a liberarsi del conte di Warwick alla cui morte il re ebbe un periodo di relativa pace; gli successe per brevissimo tempo il giovane figlio Edoardo V (1483), il cui governo fu poco dotato di stabilità politica. Entrò allora in scena Riccardo duca di Gloucester (1452-1485), ultimo esponente degli York, la cui sconfitta con la successiva morte in seguito alla battaglia di Bosworth pose fine alla lunga guerra delle due Rose. Figlio cadetto di Riccardo di York e fratello di Edoardo IV , egli ebbe una parte significativa nelle affermazioni di Edoardo e nella morte di Enrico VI . In ricompensa del suo impegno fu nominato luogotenente dell’Inghilterra settentrionale e, alla scomparsa di Edoardo, divenne protettore del regno in nome di suo figlio Edoardo X .

Così Riccardo riuscì a conquistare la corona (1483-1485), ottenendo la conferma dalla Camera dei Lord. Egli fu un sovrano tutto sommato di una certa capacità, criticato però dagli storici e stigmatizzato soprattutto da Shakespeare che ne mise in luce la natura perversa. Nell’agosto dello stesso anno tuttavia Edoardo V e il fratello minore Riccardo scomparvero dalla Torre di Londra e subito si diffuse la voce del loro assassinio personalmente effettuato dal crudele re. Successivamente Enrico Tudor, un Lancaster ampiamente appoggiato dagli Inglesi, invase l’Inghilterra. Riccardo riunì un esercito ma fu tradito e ucciso durante la battaglia di Bosworth cui già abbiamo accennato, il 22 agosto del 1485; così cominciò il periodo Tudoriano che segna la fine del Medioevo inglese e l’inizio di un periodo storico che sancisce l’abbandono di ogni mira sul continente europeo. Da allora infatti comincerà lo “splendido isolamento” dell’Inghilterra volta alla conquista dei mari, cui era naturalmente protesa, e più tardi del nuovo continente americano.



Se le riflessioni collegate alla nascita del regno di Francia hanno reso necessario avviare un corrispettivo discorso relativo alla Borgogna, giunti alla fine della rappresentazione delle vicende inglesi, dobbiamo predisporre una pari connessione con la storia dei regni di Scozia e di Irlanda. E nel fare ciò sarà anche opportuno aggiungere che se un rapporto sofferto e a volte contrastante domina il racconto dei contatti franco-borgognoni, altrettanto può concludersi per quelli anglo-scozzesi con una interessante aggiunta: se in non pochi casi la Borgogna si raccorda in posizione antifrancese al regno d’Inghilterra, in egual modo la Scozia si unisce a un’azione di segno antinglese promossa dalla Francia. Pertanto si deve dire che a proposito di queste potenze si genera una sorta di virtuale “chiasmo” in cui Borgogna e Scozia assumono una posizione in certo modo eguale e contraria: appaiono infatti entrambe in disaccordo con i regni vicini, troppo potenti e perciò contrastati nei loro programmi espansivi, e disponibili invece all’alleanza con i potenziali avversari di questi ultimi. Così la Borgogna si troverà più di una volta a sostenere la politica antifrancese dei re inglesi e la Scozia, per converso, ad alimentare la lotta dei sovrani capetingi contro gli Inglesi. Tutto ciò produce pertanto una sorta di complesso contrappunto teso a generare una situazione sempre altalenante e ambigua che rende il panorama storico e l’ampio scacchiere dell’Europa dell’Ovest eternamente accidentato e in subbuglio: il che, come è chiaro, ha alimentato ricerche storiche intriganti e avvincenti ma ha anche contribuito a creare situazioni invero penose per quei popoli e i loro governanti.

Per quanto concerne la Scozia, diremo anzitutto che all’inizio del VII secolo d.C. vi si trovano cinque regni, quello dei Pitti propriamente detti o di Caledonia, compreso fra il Pentland Firth e il Forth; il regno di Dalriada, fondato dagli Scoti venuti dall’Irlanda settentrionale, il regno britannico di Strathclyde, quello dei Pitti di Galloway e quello del Lothian, ovvero la regione pastorale più prospera che, conquistata da Ida di Bernicia, alla metà del VI secolo costituì in seguito una parte del regno inglese. San Colombano, arrivato in Dalriada nel 563, vi fondò l’abbazia di Iona e convertì i Pitti, fondò poi numerosi monasteri in Caledonia portandovi con la religione cristiana la cultura e la civiltà. La cristianità celtica presto diffusa in tutta la Scozia fu ostile a Roma e rischiò di isolarsi dal cattolicesimo papale, ma nell’VIII secolo avvenne un’importante saldatura fra Scozzesi e Chiesa romana, operata in particolare da Nechtan, re dei Pitti, e dallo stesso monastero di Iona (706-724). Dal VII all’VIII secolo invece continuò il tentativo dell’eptarchia inglese di penetrare in territorio celtico – in quell’ottica Edvino di Northumbria costruì la fortezza di Edimburgo – tuttavia ogni aggressione fu fermamente contrastata soprattutto da quando nel 685 Egfrido di Northumbria fu ucciso durante una sua offensiva contro Caledonia, Dalriada e Strathclyde affrancatisi da allora definitivamente dalla supremazia eptarchica.

Nel 794 cominciarono quindi i tentativi di invasione da parte dei Vichinghi che conquistarono le isole Shetland, le Orcadi e le Ebridi. Nell’844 cadde il regno dei Pitti i quali, per cacciare i nemici, saldarono Dalriada e Caledonia con il regno di Scozia, compromettendo anche le terre dello Strathclyde e del Lothian. Ma la pressione vichinga non cedette e nel 919 re Costantino II decise di riconoscere Edoardo d’Inghilterra (919) da cui sperava di ricevere aiuto contro gli invasori. Più tardi re Etelstano, successore di Edoardo (924-940), cogliendo l’attimo per lui favorevole, conquistò il regno scozzese fino ad Aberdeen (934) onde rendere irrevocabile la suddetta unione; ma tale improvvida mossa provocò uno spostamento dei sovrani scozzesi nella sfera d’influenza vichinga considerata meno oppressiva e pericolosa di quella inglese in quanto confinante con le loro terre, ma di tale influenza tuttavia essi non riuscirono a liberarsi, tanto che re Malcolm I di Scozia dovette accontentarsi di ottenere un’alleanza politica con gli Inglesi sostanziata di autonomie che resero l’unione fra i due regni meno onerosa per la parte celtica.

A Malcolm I seguì il regno di Duncan che riuscì a unire tutti gli Scozzesi, ma Malcolm II per assicurarsi la successione uccise suo nipote e a ciò fece seguito una lotta fratricida animata fra gli altri da Macbeth che nel 1040 si impossessò del trono macchiandosi più volte di sangue innocente. Allora i partigiani di Malcolm, per assicurare un governo meno improntato alla crudeltà, chiesero una più sicura tutela inglese, mentre i discendenti di Macbeth si fecero assertori di una più rigorosa autonomia celtica. Malcolm però, contrario alle invasioni esterne destinate a snaturare i caratteri distintivi dell’isola, britannici come celtici, fu rigorosamente contrario all’invasione normanna e contrastò l’occupazione di Guglielmo il Conquistatore che invase la Scozia e riuscì a ottenere, contrariamente all’intento scozzese, un vero e proprio vassallaggio della corona celtica (1072). Così l’obiettivo mancato dai sovrani eptarchici fu colto dai Normanni che tra la fine dell’XI e l’inizio del XII secolo rafforzarono i legami politici e soprattutto economici, linguistici e culturali fra le terre del Sud e quelle del Nord della grande isola inglese. Fu imposto allora a tutti il rito cattolico romano , vennero trasformate le leggi e suprattutto Guglielmo II il Rosso contribuì a stabilire meglio la presenza politica inglese. Così David I (1124-1153), il più giovane dei figli di Malcolm, divenne un vero sovrano normanno e le relazioni anglo-scozzesi diventarono più strette sin quasi a confondersi. Alessandro I, successore di David, organizzò la Curia regis su modello normanno. I centocinquanta anni fra il 1153 e la fine del Duecento furono positivi per l’economia e lo sviluppo scozzese e il separatismo celtico-norvegese perse di interesse e di attualità. Il conflitto riprese invece dopo la morte di re Alessandro III (1286). Sua figlia Margherita, denominata «la pulzella di Norvegia», si dispose a sposare il figlio di Edoardo I d’Inghilterra, ma la sua morte sconvolse quel piano politico e generò una guerra civile per la scelta del successore di Alessandro (1290). A mediare fu chiamato Edoardo di Inghilterra che scelse come pretendente alla corona John Balliol il quale, una volta divenuto sovrano, cercò di allearsi con la Francia contro l’Inghilterra edoardiana. La repressione antiscozzese fu violenta e del pari lo fu la resistenza antibritannica rafforzatasi con l’ascesa al trono di Robert I Bruce, il quale nel 1314 sconfisse Edoardo II . Nel 1328 poi Robert firmò un trattato a Northampton con il quale, dietro garanzie saldamente autonomistiche, riconobbe il regno inglese. Tuttavia un conflitto più o meno strisciante continuò, compromettendo l’ulteriore sviluppo della Scozia. Lo stato di guerra a fasi alterne, latente o conclamata, compromise altresì una più completa affermazione inglese su suolo francese durante la guerra dei Cento Anni.

La volontà di affrancarsi completamente dall’Inghilterra tuttavia non si tradusse mai in un più saldo sostegno dei nobili scozzesi ai loro sovrani ai quali i vari clan feudali disobbedirono spesso, finendo con l’indebolire la causa indipendentistica scozzese che parve vanificata dopo l’assassinio di re Giacomo I (1437). Tuttavia, sia pure fra innumerevoli difficoltà, Giacomo II e suo figlio, Giacomo III (1460), riuscirono a tener testa all’Inghilterra sconvolta dalla guerra delle Due Rose, e l’indipendenza scozzese finì per considerarsi un dato di fatto quando Cristiano i di Danimarca cedette le Orcadi (1468) e le Shetland (1472) come pegno di pagamento alla Scozia per la dote della principessa Margherita di Danimarca unitasi in matrimonio con Giacomo III . Furono promosse allora iniziative culturali, vennero fondate le università di St. Andrews (1416), di Glasgow (1451) e di Aberdeen (1494) ove d’altra parte l’influenza inglese fu sempre presente e operante e progredirono le scienze, anche se l’influsso lollardo infiltratosi dall’Inghilterra fece esplodere profondi conflitti di religione. Quanto sin qui ricordato pone in evidenza la costante volontà scozzese di opporsi al vicino regno inglese anche a prezzo di allearsi con la Francia o con la Danimarca e Norvegia, pur di conservare intatta la tradizione celtica.



L’intento di distinguersi dalla più grande isola britannica fu manifestato costantemente anche dall’Irlanda, invasa prima dell’era cristiana dalle tribù celtiche che distrussero le difese romane. Tra i prigionieri tradotti dalle coste inglesi alle irlandesi – evento questo di notevole importanza – si contò san Patrizio ivi subito impegnatosi per convertire al cristianesimo quelle popolazioni. Tuttavia all’inizio del V secolo la maggioranza delle genti autoctone era ancora druidica e i cristiani si mantennero in minoranza sino a che nel 431 papa Celestino i (422-432) non inviò in qualità di vescovo il romano Palladio e Patrizio non divenne suo successore. Fu allora infatti che ebbe luogo la fondazione della Chiesa irlandese, divenuta presto una forte istituzione a carattere nazionale la cui sede primaziale fu Armagh, destinata a promuovere il sapere e la fede con l’invio di missionari in Scozia, Inghilterra e nel continente.

Anche l’Irlanda fu suddivisa in una pentarchia costituita da Ulster, Munster, Leinster, Connacht e Meath i cui re esercitarono un controllo limitato sui loro sudditi, mentre la rappresentanza politica fu nelle mani del supremo sovrano di Irlanda e Tara. i secoli fra il VI e il IX furono complessivamente buoni, progredì la situazione politico-economica e fu promossa la cultura irlandese. Ma tuttavia tale condizione mutò con l’arrivo dei Vichinghi norvegesi nel 795. Nell’850 i Danesi si insediarono a Dublino, Limerick e Waterford e furono attaccati da Brian Boru che li sconfisse a Clontarf nel 1014 morendo in battaglia.

La presenza danese, ciò va detto, non fu in tutto dannosa per l’isola che da allora procedette alla sua unificazione culturale cui nel 1166 fece seguito quella politica con il sovrano nazionale Rory O’Connor di Connacht il quale pose la capitale a Dublino. Tuttavia tal tentativo unificatore fu contrastato dai capi militari, fra i quali va ricordato Dermot Mac Morrough di Leinster che si rifiutò di prestare obbedienza al re, costretto a causa di tale situazione a fuggire in Inghilterra. Qui O’Connor cercò l’aiuto di Enrico II che aveva da poco ricevuto dal papa inglese Adriano IV , estensore della bolla Laudabiliter, il diritto di portare l’autorità del regno inglese sull’Irlanda. Enrico però, lungi dal concedere aiuto al fuggiasco, inviò in Irlanda Riccardo de Clare, conte di Pembroke, che con una importante campagna militare ridusse all’obbedienza inglese tutta l’isola (1171). Allora Enrico II si recò in Irlanda per ricevere l’omaggio della feudalità locale con cui fu largo di concessioni.

Da allora numerosi Inglesi si stabilirono su suolo irlandese provocando una reazione antinglese, intensificatasi soprattutto attorno a Dublino. La resistenza ebbe lunga gestazione ed esplose nel 1315 allorché i maggiorenti irlandesi chiesero aiuto a Edoardo Bruce, fratello di Robert Bruce di Scozia. Tuttavia il successo irlandese di quest’ultimo fu breve (1315-1318) e subito dopo le famiglie locali alimentarono le loro faide destinate a stancare i sovrani inglesi che, soprattutto durante la guerra dei Cento Anni, si disinteressarono sempre più dell’Irlanda. Nel 1366 allora fu indetto un Parlamento irlandese che emanò gli Statuti di Kilkenny volti a rendere irreversibile la separazione fra le due isole. Dopo l’approvazione dei suddetti statuti anche in conseguenza della guerra delle Due Rose, il regno inglese continuò a disinteressarsi quasi del tutto dell’Irlanda, dei suoi feudatari e dei coloni. Ma l’Irlanda, lungi dal prosperare, passò da una crisi all’altra, cosa che la impoverì gradualmente. Così i Tudor, alla fine del Quattrocento, ebbero buon gioco per porre in atto una politica animata dall’intento di riportare quella terra all’obbedienza inglese.

Anche l’esempio irlandese come quello scozzese contribuisce dunque a darci il ritratto della complessa realtà politica delle isole britanniche, sostenute quasi sempre da un gagliardo spirito autonomistico e dal rifiuto dell’assolutismo, caratteri che il mondo anglosassone favorì e predilesse e che divennero nei secoli successivi un’eredità sia per l’Occidente, sia per le terre d’oltre Atlantico.



Usare il termine Spagna per l’età di mezzo è del tutto improprio, in quanto nel Medioevo la penisola iberica fu un insieme di regni indipendenti la cui unificazione ebbe gestazione lenta e travagliatissima per realizzarsi solo negli ultimi decenni del Quattrocento. Alla fine dell’età imperiale romana poi la stessa penisola ebbe in sorte il destino di una vera e propria disintegrazione operata degli invasori vandali stanziatisi nella cosiddetta Vandalicia, poi divenuta Andalusia, quindi da Alani e Svevi sostituiti dopo il 414 dalla presenza dei Visigoti fondatori di un regno estesosi nell’antica Spagna romana e nella Gallia meridionale. Nel 507 però i Visigoti abbandonarono i possedimenti gallici, caduti in mano ai Merovingi di Clodoveo dopo la battaglia di Vouillé e da allora si stabilirono definitivamente nel regno di recente costituzione.

La differenza fondamentale fra i predecessori e i Visigoti fu determinata dal fatto che questi ultimi furono in grado di unificare le terre spagnole sotto l’aspetto politico, religioso e culturale; e soprattutto Recaredo (586- 601) in seguito alla sua conversione al cattolicesimo romano pose fine all’adesione visigotica all’arianesimo, una peculiarità di quella popolazione realizzatasi a opera di Ulfila e della prima diffusione della Bibbia da lui divulgata fra le genti barbariche secondo la concezione dell’alessandrino Ario. In questo avvio guerresco dunque non v’è nulla che autorizzi a parlare di Spagna unitaria e tuttavia quando, fra il 586 e il 588, Recaredo fece convertire i Visigoti, ebbe il grande merito di rimuovere la barriera che separava quel popolo dalla maggioranza degli Iberici e questo fu un elemento di grande importanza, destinato a pesare nei secoli successivi. Un’altra componente che da allora contraddistinse quella vicenda storica fu l’intolleranza contro gli ariani esitanti o contrari al mutamento della loro confessione religiosa e soprattutto il rigore con cui furono considerati gli ebrei accusati di deicidio.

A distruggere il regno visigoto, dal 711 in poi contribuì il sistematico assalto delle armate arabe. Dall’Africa gli Arabi si riversarono infatti nella penisola iberica passando dallo stretto che dal nome di Tarik, colui che guidò i primi musulmani alla conquista, venne denominato Gebel el Tarik e quindi Gibilterra. Giacché abbiamo qui ricordato Gibilterra e la sua conquista da parte araba, va anche detto che quel promontorio roccioso, angusto ma di indicibile importanza strategica, situato com’è dove Mediterraneo e Atlantico s’incontrano, rimase in mano ai musulmani sino al 1309, allorché cadde sotto il controllo marocchino donde, nel 1410, passò alle dipendenze di Yusuf III , re di Granata. Solo nel 1462 quel luogo rientrò poi sotto l’autorità dei cattolici che, tuttavia, non riuscirono ad assicurarsene il possesso. Difatti con il XVI-XVII secolo esso finì in mani Olandesi che ne fecero una munita piazzaforte volta a controllare il passaggio fra il Mediterraneo e l’Oceano. Dal 1704 poi, durante la i guerra di successione, fu occupato dagli Inglesi che dal 1738 in poi – anche ai nostri giorni – hanno ivi creato una delle più importanti piazzeforti del mondo.

Tornando alla conquista musulmana della Spagna va subito precisato che senza dubbio gli assalitori, sin dal principio, avevano in animo il progetto di spingere le loro armate verso Occidente, ma ad affrettare l’esecuzione del piano contribuì il pressante appello dei nemici interni dell’ultimo sovrano goto Roderico (710-711): ancora una volta in Spagna come in Sicilia e in altre zone mediterranee gli Arabi vennero sollecitati da soggetti cristiani talvolta disposti a tradire la fede dei loro padri invocando l’intervento degli islamici per motivi di rivalità politica.

All’inizio le forze arabe rimasero sotto il comando di un califfo, ma dal 756 il principe ommiade Abd al-Rahman fondò l’emirato autocefalo di Cordova, così dal 756 al 1031 la dinastia ommiade governò sulla maggior parte delle terre iberiche in due distinti periodi: dal 756 al 929 con un emirato e dal 929 al 1031 con un califfato indipendente. In questi secoli la cultura e il potere degli arabi in Spagna raggiunsero il massimo dell’espansione e Cordova assunse l’aspetto di una vera capitale.

La dinastia fu costituita nel 756 da Abd al-Rahman I (756-788) membro della famiglia ommiade sopravvissuta alla battaglia di Zab (750) nel cui corso gli Abbasidi uccisero la maggior parte degli Ommiadi allora regnanti. Abd si rifugiò quindi in Spagna con un esercito e nel 756 sconfisse il governatore islamico dell’Andalusia. I sostenitori del vecchio governo ommiade si unirono pertanto a lui, aiutandolo a sopraffare i cristiani e gli Abbasidi che tentarono di togliergli il potere. Abd morì nel 788 e i suoi successori Hisham i (788-796) e al Hakam i (796-822) consolidarono le loro posizioni con l’ausilio di forze berbere. Abd al-Rahman II (822-852) fu l’emiro che ebbe maggior successo in quanto si dimostrò un uomo di governo stabile e in grado di produrre prosperità. I rapporti fra Ommiadi e Abbasidi poi migliorarono mentre l’emirato, come altri soggetti politici occidentali, instaurò rapporti pure con i franchi e i bizantini.

Il più forte degli Ommiadi spagnoli, sorretto anche da un lungo periodo di regno oltre che da rinnovati successi in ambito politico e religioso, fu Abd al Rahman III (912-961). Anzitutto egli ebbe il merito di porre fine alle continue guerre soprattutto dopo il 920, l’anno in cui riportò significative vittorie sui contingenti militari di Navarra e Leon. Nonostante i suoi propositi pacifici, questi si mantenne però avversario del califfato fatimide d’Africa e nel 929 si oppose definitivamente alla sua potenza e influenza autonominandosi califfo di Cordova, una città che sotto il suo dominio divenne grande e risplendente di meravigliosi edifici e importante centro culturale.

Con l’XI secolo però la potenza del califfato ommiade cominciò a tramontare e gli Arabi si trovarono a essere fra loro divisi e contrapposti da lotte dinastiche e intestine. Nel 1013 Cordova fu saccheggiata e il califfo con le alte cariche dello stato furono deposti e assassinati. Ulteriori disordini nacquero poi dall’usurpazione del califfato, operata dal governatore di Ceuta, Ali ibn Hammud, fra il 1016 e il 1018 e da quell’anno egli combatté fiancheggiato dalla sua famiglia contro gli Ommiadi che rivendicarono il trono con Hisham III . Nel 1031 infine fu soppresso il califfato cordovano e con ciò sparì ogni elemento di ordine fino ad allora rimasto in Andalusia. Naturalmente ad alimentare le divisioni fra sette e capi militari arabi contribuirono Castiglia e Aragona per la prima volta presenti sia pure in modo timido e discontinuo sul palcoscenico della storia iberica in una funzione antiaraba e, se così possiamo esprimerci, filo-iberica.

I disordini d’altra parte rimasero e si intensificarono sempre più e a soffrirne maggiormente fu proprio la città di Cordova che conobbe il suo periodo di maggior gloria e splendore artistico fra IX e X secolo, allorché divenne una delle città più belle e grandi del mondo, punto di riferimento di arte e cultura. All’inizio della dominazione spagnola essa fu preda di diverse fazioni in conflitto fra loro che, per assumersene il controllo, non fecero che sottoporla a ripetuti saccheggi e distruzioni, sino a che nel 756 Abd al-Rahman I (756-788) diventò il primo califfo ommiade con centro proprio in quella città divenuta da allora in poi grande e ordinata, raggiungendo il culmine della sua potenza con Abd al-Rahman III che la fece diventare rinomata in tutto il mondo per la sua ricchezza e le sue istituzioni culturali. Presto si distinse infatti per la lavorazione del cuoio e delle pelli, per i metalli cesellati, l’argenteria e l’oreficeria, l’impiego delle perle, dell’avorio e delle pietre preziose e i suoi palazzi non conobbero pari per la bellezza dell’architettura e la finezza dell’arredo urbano.

Si dice ad esempio che il palazzo detto di Madinat el Zahra fosse abbellito da fontane d’argento e da tetti d’oro, le une e gli altri risplendenti alla luce del sole. Secondo i cronisti arabi volti spesso a esagerare, si disse che i cordovani raggiungessero allora il numero di un milione ma, anche se la realtà dovette essere diversa, le fonti cristiane sono comunque concordi nel ritenere quel luogo di eccezionale grandezza e quindi ricco di migliaia e migliaia di abitanti. I suoi edifici furono in numero di 250 mila e la sua biblioteca fu ricca di 400 mila codici provenienti da ogni parte del mondo. Tutte queste cifre sono – come accennato – in parte soprastimate, ma la città fu senza dubbio per quei tempi enorme e centro rinomato degli studi di medicina, musica, diritto islamico, linguistica, filosofia, e per ciò attrasse numerosi studiosi dall’Oriente e dall’Occidente. I suoi abitanti ebbero libertà di culto e i cristiani lì rimasti furono liberi di mantenere la loro religione ben prima che avesse luogo la Reconquista, e del pari lo furono gli ebrei poi perseguitati dai cattolici ma allora componenti prosperi e tranquilli di un’ampia e rispettata colonia. Con il 1013 Cordova conobbe giorni meno lieti, fu distrutto ad esempio il già ricordato palazzo di Madinat el Zahra, tuttavia non venne meno la sua grandezza culturale rafforzata dalla fama dei filosofi Avicenna, Averroè e Maimonide.

Comunque la fine degli Almoavidi nel 1223 rese un fatto inevitabile l’affermazione dei cristiani sino a che nel 1226 re Ferdinando III di León Castiglia (1217-1252) non si impossessò dei territori detenuti dalla suddetta dinastia. A contraddistinguere poi il successo dei cristiani fu la trasformazione della grande moschea divenuta parzialmente cattedrale cattolica nel 1238 e considerata già da allora uno degli esempi più puri di arte islamica.

Il ricordo di Cordova e del suo califfato richiama quello del regno sivigliano, retto dalla dinastia abbaside dal 1023 al 1071. Il fondatore fu il Qadi Abu el Qaim Muhammad ibn Abbad che dichiarò Siviglia libera e indipendente dal califfato di Cordova ormai in declino. Suo figlio el Mutahid regnò dal 1042 al 1069, annettendo progressivamente a quel centro urbano nuovi territori che governò con fantasia e mano assai ferma: ebbe infatti fama di fine poeta e al tempo stesso di feroce assassino. A contrassegnare la sua particolare natura si tramanda un episodio, ovvero la raffinata crudeltà con cui soppresse un gruppo di capi berberi suoi avversari, catturati e fatti rinchiudere in un bagno a vapore portato a temperatura talmente alta che i prigionieri giunsero presto a dolorosa morte per soffocamento. Liberato dai nemici, el Mutahid fu presto in grado di compiere nuove e importanti occupazioni di territori.

Anche il suo successore fu un poeta – el Mutahmid (1069-1091) – noto per la conquista di Cordova e per il potenziamento di Siviglia divenuta nella seconda metà dell’XI secolo un importante centro artistico e culturale nonché la più popolosa città dell’Andalusia. Siviglia aveva avuto vita travagliata da quando nel 711 era stata perduta dai Visigoti e conquistata dai musulmani. Abd al-Rahman l’aveva presa nel 918, ma l’aveva sempre tenuta soggiogata e in sottordine e per questo i Sivigliani tentarono spesso di ribellarsi ai dominatori, sia Abbasidi che Almoavidi. Nonostante tutto Siviglia si mantenne una magnifica città dotata di possenti mura, spendidi e lussureggianti giardini ricchi di fontane zampillanti, fiorenti mercati, popolosa ed economicamente florida sia nel settore musulmano sia in quello cristiano e in quello ebraico. La tradizione araba finì tuttavia nel 1248 quando la città fu conquistata da Ferdinando III con cui si avviarono la sua Reconquista e il Repartimiento dei musulmani gradualmente allontanati e rimpiazzati da cristiani, sino a che Alfonso X (1252-1284) non vi si stabilì, promuovendo la cultura nei centri scolastici latini e introducendo l’architettura gotica nei suoi programmi edilizi e urbanistici, cosicché da allora Siviglia fu contraddistinta da un misto di architettura gotica e moresca. Nel Trecento poi la città si rafforzò ancora per diventare una leva di riscossa economica e politica volta alla liberazione dai “mori”, espulsi e rinnegati.

Venendo ora ai regni cristiani, va subito precisato che essi nacquero quali eredi della declinante dinastia visigota nel Nord della penisola iberica ove i musulmani non riuscirono a estendere la loro supremazia. I prodromi della cosiddetta Reconquista si ebbero nelle Asturie ove Pelayo, figura semileggendaria del regno cristiano di Asturias, in contatto con l’ultimo sovrano visigoto Roderico, fu eletto re (718-737). In seguito nel corso del X secolo si affermarono altri stati cristiani – León cui venne unita l’Asturia, Castiglia, Aragona e Navarra – in concorrenza fra loro e talvolta alleatisi con gli Arabi per contrastare l’ascesa dei rivali ma generalmente uniti nell’intento di liberare la penisola Iberica dalla presenza dei “mori” in una sorta di guerra santa, precedente alla crociata, per più di un aspetto da ritenersi conseguenza della Reconquista.

Inizialmente questo tipo di azione antiaraba graduale e ad ampio raggio ebbe un’ispirazione politica, ma presto assunse connotazioni religiose dovute all’influenza esercitata dalla Chiesa cristiana sulla maggior parte delle attività connesse alla società spagnola. In particolare assunse importanza il monachesimo, così come gli Ordini religiosi che in quella società trovarono una humus favorevole soprattutto a partire dalla metà del XIII secolo, con la diffusione degli Ordini francescano e domenicano. Da allora in poi divennero frequentati e si intensificarono i pellegrinaggi dei fedeli nei luoghi di devozione religiosa, il maggiore dei quali fu Santiago de Compostela. La Chiesa spagnola si affermò poi per la conservazione del cosiddetto rito mozarabico, la forma liturgica chiamata anche rito spagnolo antico o visigoto, gradualmente sostituito in tempi successivi da quello romano la cui imposizione alla fine dell’XI secolo fu indicativa del mutato atteggiamento volto da allora in poi ad accompagnare la Reconquista. Quindi, se sino a quel momento la linea di demarcazione fra Spagna cristiana ed araba fu relativa e le due popolazioni si mantennero fra loro piuttosto unite e tolleranti, con il XII secolo si generò fra le due fidelitates una linea di intolleranza sempre più decisa.

La conquista di Toledo effettuata da Alfonso VI di Castiglia (1085) fu ritenuta un punto di svolta nella storia della Spagna medievale in quanto i mozarabi, ovvero i cristiani vissuti sotto la dominazione musulmana, non riuscirono più, come in precedenza, ad assicurarsi la libertà di culto dianzi concessa dai dominatori musulmani. I papi assunsero poi una posizione di primo piano a partire dal Concilio di Clermont del 1095 e dalla proclamazione della i crociata cui i fedeli spagnoli aderirono con entusiasmo. Nel XII e XIII secolo la Chiesa spagnola spese grandi energie per organizzare ulteriori interventi armati in Terra Santa e respingere la minaccia islamica. I papi inoltre incoraggiarono i re iberici nelle loro imprese. Eugenio III per esempio nel 1148 offrì un riconoscimento formale alla Spagna quale centro delle operazioni dei crociati con gli indubbi benefici spirituali e materiali che da ciò le derivarono. Inoltre fra i maggiori momenti del fervore crociato nel XII secolo deve porsi la formazione degli Ordini militari e cavallereschi di Alcantara, Calatrava e Santiago, i quali accumularono prestigio e potere economico, fornendo a un tempo ai regni cristiani le truppe di cui avevano bisogno.

Nell’XI secolo, lo abbiamo visto per Cordova e in certo modo per Siviglia, i califfati vennero meno e si polverizzarono in minuscoli regni detti taifa. Nell’XI secolo altre dinastie, fra le quali gli Almohavidi, irruppero dall’Africa, ma tutte rimasero immiserite dai contrasti interni e dall’avanzata delle forze cristiane. Dopo la caduta di Granata nelle mani di Ferdinando Il Cattolico e di Isabella (1492) la cultura e le tradizioni islamiche si arrestarono soprattutto in quella città.

Nonostante le iniziali rivalità cui abbiamo fatto cenno sin dal XII secolo i regni cristiani registrarono sensibili progressi: nel 1118 Saragozza fu conquistata da Alfonso i di Aragona e nel 1212 furono predisposti i precedenti che condussero alla vittoria di Alfonso VIII di Castiglia (1158-1214) a Las navas de Tolosa conseguita con il concorso essenziale degli Ordini militari che poi contribuirono alla conquista di Siviglia, Cordova, Valenza e delle isole Baleari.

Le vittorie castigliane e aragonesi ci consentono di ricordare subito come quei due regni nazionali furono caratterizzati e quale apporto dettero all’unità spagnola. La monarchia aragonese fu fondata nel 1035 allorché Sancio III di Navarra lasciò al terzo figlio, Ramiro, la contea di Aragona. Quest’area venne presto trasformata in un possedimento reale in cui Ramiro regnò dal 1035 al 1063. I re che regnarono successivamente aggiunsero ai suddetti possedimenti fino al 1076 talune terre del Sud abitate dagli Arabi sino all’Ebro e ai Pirenei a Nord e altre in precedenza appannaggio della Navarra. Nel 1137 il regno rimase senza una discendenza maschile diretta ma ciò che poteva trasformarsi nella fine di quello stato si tradusse in un suo rafforzamento. Infatti l’erede aragonese Petronilla decise di sposare Ramon IV di Catalogna che assicurò la stabilità dinastica e ampliò le capacità espansive di quello stato da allora in poi denominato Corona d’Aragona.

La Navarra riguadagnò in seguito l’indipendenza nel 1134, causando all’Aragona una perdita sino ad allora non prevista. Tuttavia da quel momento in poi lo stesso regno navarrino perdette d’influenza politica sugli eventi iberici più significativi e dal 1179 in seguito al trattato di Cazola il potere politico effettivo nella penisola iberica fu suddiviso soltanto fra Aragona e Castiglia. Dal 1229 al 1235 Giacomo I conquistò le isole Baleari e questa prima vittoria conseguita oltremare dette una notevole spinta all’ancor gracile stato nazionale aragonese e gli fornì il mezzo per equilibrare l’incauto sostegno offerto da Pietro II agli Albigesi in Francia e per superare le conseguenze della sconfitta di Muret del 1213. Nel 1238 Giacomo raggiunse Valencia e nel 1282 Pietro III conquistò praticamente la Sicilia ribellatasi agli Angioini in seguito alla guerra del Vespro.

La politica aragonese insomma fu caratterizzata da ripetute conquiste sul Mediterraneo. Dopo le Baleari e la Sicilia toccò alla Sardegna raggiunta per la prima volta nel 1326, dopo le vittorie su Pisani e Genovesi. Con Alfonso V il Magnanimo, nella prima metà del Quattrocento l’Aragona giunse alla conquista dell’intero regno di Napoli (1442), città ove fu collocata la corte aragonese. Ferdinando I divenne a sua volta re d’Aragona nel 1479 avendo sposato dieci anni prima Isabella d’Aragona e fu in grado così di unire i regni aragonese e castigliano, mantenendo autonoma, nella fase iniziale dell’unificazione, solo l’organizzazione interna delle due monarchie.

Il centro più importante del regno aragonese fu Barcellona, conquistata nel 717 dai musulmani e caduta nell’801 nelle mani dell’esercito di Carlo Magno. Il dominio franco e l’opportunità di tener lontani gli Arabi permisero a quel grande porto di prosperare e ai conti di Barcellona di mantenere un significativo ruolo politico incrementato dall’acquisto della Catalogna e poi dall’unione con l’Aragona in seguito al già ricordato matrimonio tra Petronilla e Ramon IV . Da allora in poi la città diventò la capitale della corona, cosa che consentì all’oligarchia dei mercanti cittadini di trasformarsi in una vera e propra potenza economica. In tal modo quel centro poté competere con Venezia e Genova per trasformarsi in uno dei protagonisti della politica mediterranea, come conferma, fra l’altro, la fondazione dell’università barcellonese avvenuta nel 1450. Però, il trasferimento della capitale aragonese a Napoli e la scoperta del nuovo continente nel XV secolo causarono un lento declino della città in qualche modo oppressa anche dalla potenza economica del vicino regno di Francia allora in ascesa.

L’altra componente essenziale della vita politica iberica fu il regno di Castiglia, tradizionalmente suddiviso in Vecchia Castiglia a Nord e in Nuova Castiglia a Sud, il cui nome, derivante forse dal termine castrum o castello, comparve probabilmente per la prima volta nel IX secolo per denominare un distretto dislocato sui monti Cantabrici, a settentrione di Burgos, contraddistinto dalla presenza di numerosi castra predisposti onde consentire la difesa dagli Arabi. Il conte di Castiglia Ferdinando Gonzalez, morto nel 970, fu però colui che per primo permise alla contea di conseguire una autonomia politica ed economica all’interno del vecchio regno di León. Durante il governo di Ordono IV (958-960) la capitale comitale fu collocata a Burgos mentre significative conquiste portarono i Castigliani a sud, sino al Duero. Un importante mutamento contraddistinse poi lo stesso comitato allorché nel 1029 re Sancio III di Navarra (1000-1035) assunse il potere e rese la Castiglia un regno, il cui trono fu lasciato al figlio Ferdinando I di León (1035-1065), colui che unificò per l’appunto Castiglia e León. Ma tale fusione fu precaria e nel 1065 si interruppe per poi saldarsi nuovamente dal 1072 al 1157. Nel 1188 Alfonso VIII ottenne inoltre la sottomissione del León e da allora il regno unito guidò la riconquista contro i mori, distinguendosi proprio per questa sua fondamentale attività dall’A- ragona, maggiormente volta alla politica economica e di possesso di nuove terre sui mari e sulle coste mediterranee. Con il XIII secolo il regno si impadronì di tutta l’Andalusia e così, eccezion fatta per l’Aragona, la Navarra e il regno di Portogallo e la città islamica di Granata, l’intera penisola iberica fu unificata. Il Portogallo fu però l’unico a resistere indomito nella sua posizione di indipendenza, mentre con il 1412 la dinastia dei Trastamara esercitò un primo controllo sull’Aragona divenuta poi tutt’uno con la Castiglia, dopo il già ricordato matrimonio del 1469 fra Isabella e Fedinando.

Per comprendere meglio l’affermazione castigliana e i vari momenti di una complessa unificazione iberica, è tuttavia necessario gettare almeno un fuggevole sguardo su taluni sovrani, ai quali spetta il merito maggiore dell’ascesa del regno e della sua irresistibile espansione. Importante fu Alfonso VI di León e Castiglia (1040-1109), sovrano di León dal 1065 al 1109 e di Castiglia dal 1072. Questo impareggiabile re, con il quale si esaurì l’influsso visigoto nella corte di León ove si introdusse la cultura carolingia e si raccolsero intellettuali e artisti provenienti da varie zone dell’Occidente, si trovò a governare nell’età del Cid Campeador che al suo servizio compì iniziali prodigi di valore e godette sin dal principio della predilezione del padre Ferdinando I da cui ereditò il León, provocando per ciò l’invidia del fratello Sancio II con cui finì per venire alle armi. All’inizio Alfonso fu sconfitto, catturato ed esiliato. Un importante sostegno gli venne però dalla sorella Urraca alla quale egli era legato da un torbido affetto e che animò una ribellione a Zamora contro Sancio che nel 1072 fu assassinato. Subito si pensò che a ispirare il delitto fosse stato il sovrano esiliato o che, su suo consiglio, a macchiarsi del crimine fosse stata Urraca. Quindi, tornato sul trono, Alfonso dovette giurare nella cattedrale di Burgos di essere estraneo all’eccidio del fratello. Così da allora riprese saldamente il potere nelle sue mani e riuscì a scuotere il dubbio che all’inizio lo aveva reso inviso ai più. In tal modo espugnò le terre basche e considerò vassallo persino il regno di Navarra, avendo in pari tempo l’opportunità di lanciarsi contro gli Arabi. Nel 1085 egli conquistò anche Toledo ma oppresse talmente i musulmani che questi chiesero aiuto agli Almoavidi del Nord Africa i quali, sbarcati in Spagna, sconfissero Alfonso a Zallaqa. Fu allora che il re dovette nuovamente avvalersi dell’aiuto del Cid di cui in precedenza non si era più fidato. In una successiva battaglia contro gli Almoavidi nel 1108 morì persino suo figlio Sancio. Allora concluse un matrimonio tra sua figlia Urraca e Alfonso i di Aragona. Quando poi morì nel 1109 la guerra non era ancora ultimata, ma il disegno espansivo del suo regno era ormai fatto compiuto e irreversibile, per cui Alfonso venne sempre ritenuto uno dei più importanti sovrani della Castiglia medievale.

Alfonso VII , re di León e Castiglia (1104-1157) denominato anche l’ultimo degli “imperatori” spagnoli in quanto con il 1128 il Portogallo, dapprima incluso nel novero dei regni peninsulari, divenne a tutti gli effetti indipendente, governò in un momento difficile per la Castiglia, frontalmente colpita per l’ultima volta, fra il 1147 e il 1150 dall’esercito arabo ancora una volta alla riscossa.

Alfonso VIII (1155-1214), detto anche il Nobile, figlio di Sancio III , combatté instancabilmente per affrancare la Castiglia dalle pressioni della Navarra e del León. Vantaggioso fu il suo matrimonio con Eleonora d’Inghilterra figlia di Enrico II Plantageneto e di Eleonora di Aquitania, che gli consentì di introdurre il suo regno nell’ambito della grande politica occidentale accanto a Inghilterra e Francia. Fu poi in buone relazioni con Pietro II di Aragona da cui ebbe consistenti aiuti militari nel 1185. Le sue vittorie più importanti furono comunque quelle conseguite contro gli Arabi da lui sconfitti nella celebre battaglia di Las Navas de Tolosa (1212), considerata una pietra miliare della Reconquista.

Alfonso IX (1171-1230) si distinse anch’egli per i suoi ripetuti interventi militari contro gli Arabi battuti nel 1225 a Granata e per la presa di Siviglia (1248).

Alfonso X re di León e Castiglia (1221-1284), detto il Saggio, regnò a lungo, dal 1252 al 1284, ed ebbe funzione di mecenate; dette poi un importante contributo all’ordinamento delle leggi spagnole con la promulgazione delle Siete partidas nonché con l’emanazione di un’ampia raccolta di leggi civili, penali e costituzionali. Riunì inoltre le famose Tavole Alfonsine (1252). Imparentato con Filippo di Svevia, dopo la morte di Federico II si impegnò per ottenere la nomina a re dei Romani e quindi aspirò alla corona di imperatore, riuscendo a raccogliere vasti consensi, tanto che una parte degli elettori germanici lo riconobbe nel 1273; tuttavia papa Gregorio X (1274) non volle prendere in considerazione le sue pretese, preferendogli la candidatura di Rodolfo d’Asburgo che avrebbe mantenuto l’asse dell’Impero nell’ambito dell’antico programma dell’Imperium teutonicum. Più fortunate furono le sue imprese militari contro gli Arabi conclusesi con la conquista di Cartagena e Cadice (1262). All’interno invece i nobili tramarono contro di lui e gli stessi figli contestarono il suo regno e le sue scelte giuridiche.

Alfonso XI di Leon e Castiglia (1311-1350) fu il sovrano cui più di ogni altro si deve il rafforzamento della monarchia castigliana nel XIV secolo. Fu quasi sempre in guerra contro gli Arabi e in special modo contro i sovrani Marinidi del Marocco sconfitti a Salado (1340) e ad Algesiras (1344). Morì colpito dalla peste nel 1350. Per quanto riguarda la politica interna cercò in ogni modo di ridurre il potere dei nobili, favorendo l’innalzamento dei burocrati e degli amministratori addetti al rafforzamento della corona e del re. Le sue riforme antimagnatizie sono contenute nell’ordinanza di Alcalá di Henares.

Sempre nel XIV secolo dopo la morte di Pietro il Crudele (1369) il casato dei Trastamara conquistò il trono, rimanendo in seguito coinvolto negli eventi politici francesi del primo Quattrocento e nelle lotte fra Borgognoni e Armagnacchi. Nel 1412 poi un sovrano di quella stirpe, Ferdinando I, divenne re d’Aragona e l’unione politica finale dei due regni ebbe luogo, come già ricordato, nel 1469 in seguito al matrimonio di Isabella e Ferdinando.

Se città fiorenti dominarono la vita politico-sociale, religiosa ed economico-culturale del regno aragonese, centri urbani altrettanto e diversamente importanti si svilupparono nel regno castigliano. Pensiamo quanto meno a Madrid, situata nel cuore della Spagna, nella nuova Castiglia, nata nell’VIII secolo come fortezza musulmana, denominata Majrit, compresa nel novero delle difese toledane del Sud-ovest. Intorno al 1083 la città passò nella sfera castigliana, diventando casualmente residenza reale, evento questo designato a contrassegnare definitivamente la sua sorte. Infatti questa prima scelta indusse le cortes nel 1329 a porre ancora una volta lì la sede del Parlamento. Con tali precedenti divenne piuttosto naturale la scelta di Ferdinando e Isabella di collocare la loro nuova e comune dimora imperiale nella civitas madrilena (1477). Di lì la decisione successiva – del 1561 – di fare di Madrid la capitale del grande Impero spagnolo.

Burgos, situata nella Spagna del Nord, più propriamente nella vecchia Castiglia, fu fondata nell’884 dal conte Diego Rodriguez di Castiglia come postazione avanzata verso le Asturie per vigilare contro gli assalti dei musulmani e nel Mille fu capitale del regno castigliano e acquisì prestigio e abitanti, persi parzialmente entrambi allorché verso il 1090 la residenza reale venne trasferita a Toledo. Nonostante ciò le rimasero, quale testimonianza della sua primitiva grandezza, il sepolcro dell’eroico Cid e la meravigliosa cattedrale gotica da collocarsi nei primissimi decenni del XIII secolo.

Toledo sorse invece nel centro della penisola iberica divenendo fin dal VI secolo la capitale dei sovrani visigoti. Nel 717 essa fu poi conquistata dagli Arabi, diventando capitale di un emirato trasformato in regno indipendente a partire dal 1031 e sede di una importante comunità di Mozarabi. Alfonso VI però la conquistò nel 1085, designandola come capitale, ruolo più tardi passato a Valladolid. Allora la città crebbe, assumendo l’aspetto di un grande centro industriale e culturale. Vi si svilupparono infatti l’industria dell’acciaio e la produzione delle spade – le notissime lame di Toledo – esportate ovunque. Arabi, ebrei e cristiani ne fecero poi un luogo di istituzioni culturali fra cui si distinse la Escuela de Traductores fondata da Alfonso X il Savio.

Da quanto sin qui riportato emerge con chiarezza che sin dai secoli altomedievali la Castiglia apparve deputata a dominare la maggior parte della Spagna, impadronendosi di quasi ogni terra iberica e per ciò si può concludere che le basi della Spagna moderna furono gettate dalla volontà politica e dal valore militare dell’esercito castigliano, spesso vincitore degli oppositori esterni e segnatamente degli Arabi. Nel loro insieme nell’età medievale le province iberiche rappresentarono una miscela culturale in cui grande importanza ebbero la tradizione cristiana, la cultura classica e le lingue romanze e altresì le usanze musulmane e le ebraiche, poste in secondo piano solo dalla conclusione della Reconquista (1492) e dalla definitiva vittoria del cattolicesimo romano .

La Spagna dette peraltro contributi duraturi alla vita scientifica, culturale, filosofica e medica dell’Europa. Tra gli studiosi ebrei vi si affermarono anzitutto Mosè Maimonide, morto nei primi anni del XIII secolo, e perspicui traduttori che fecero importanti trasposizioni di testi greci, arabi ed ebraici in lingua latina. Da Cordova passarono all’Occidente le opere filosofiche di Aristotele, volte a formare il sostrato della cultura scolastica del XIII secolo, affermatasi soprattutto nell’università parigina. I traduttori cristiani, in primis quelli appartenenti alla scuola toledana capeggiati da Gerardo da Cremona, morto nel 1187, compirono importanti traduzioni di testi arabi destinati ad ampliare la conoscenza scientifica della societas christiana. Le traduzioni spagnole dei testi arabi tramandarono poi in Occidente scritti aristotelici dianzi perduti i quali facilitarono da parte dei missionari cristiani la confutazione teologico-filosofica dei principi della religione islamica. E quindi non è errato affermare che con la loro ricerca e il loro impegno culturale gli Arabi fornirono all’Occidente le armi che gli assicurarono il mantenimento di una supremazia politica e religiosa che altrimenti sarebbe stata posta in discussione e avrebbe potuto essere profondamente scossa.

La Reconquista, che unificò la Spagna restituendola integralmente all’Occidente e alla Chiesa cristiana, ebbe tuttavia conseguenze non sempre fortunate sulla vita culturale della penisola iberica. Dopo il XIV secolo e soprattutto dopo il 1492 la popolazione araba residente in Spagna finì per essere sempre più oppressa e fu costretta all’abbandono di quelle terre o alla forzata conversione alla religione di Cristo. Le crociate poi portarono con sé una serie di persecuzioni contro gli ebrei, dapprincipio protetti dai sovrani che non riuscirono tuttavia neppure essi a contenere l’odio popolare contro coloro che venivano considerati i persecutori e gli uccisori di Cristo. Con la nascita dell’Inquisizione spagnola nel XV secolo, privazioni e maltrattamenti contro musulmani ed ebrei si fecero sempre più gravi e si pretese una rigorosa ortodossia che nel 1492 esplose nella cacciata degli ebrei dalla Spagna. I musulmani rifiutatisi di convertirsi al cristianesimo – non furono pochi – furono espulsi e persino gli ebrei convertiti, detti con denominazione ingiuriosa “marrani”, ossia porci, nonostante i sovrani indicassero la più corretta denominazione di “nuevos cristianos”, furono considerati con sospetto e spesso perseguitati dalla Santa Inquisizione.

Dopo l’unificazione di Castiglia e Aragona lo stato spagnolo assunse un volto più accentrato e le Cortes, assemblea di nobili, clero e borgesia mercantile dapprima funzionante in Aragona con cui si era creata un’istituzione politica che anticipò il Parlamento inglese, diminuirono il numero delle loro convocazioni, da allora in poi divenute sostanzialmente sempre meno capaci di modificare le tendenze autocratiche dei nuovi monarchi espresse nel Consejo Real. Anzi i sovrani, grazie alla loro politica assolutistica, si garantirono un controllo completo sulla vita economica del regno nonché sull’Impero fondato nel XVI secolo che mutò la Spagna in una potenza internazionale.

Tuttavia il discorso sulla vita politico-legislativa della terra iberica non sarebbe neppure avviato se non ci soffermassimo, sia pur di passata, su alcune istituzioni che lo contrassegnarono e in particolare proprio sulle Cortes, ovvero sulle istituzioni spagnole medievali nate nel corso dell’XI secolo dal bisogno di discutere e approfondire problemi centrali come la guerra e l’esigenza di raccogliere il danaro necessario a organizzarla, danaro che derivò da una regolare tassazione. Tuttavia i vari regni, prima di assumere provvedimenti impositivi, sentirono il bisogno di coinvolgere nelle scelte le amministrazioni locali e perciò fu consentito a rappresentanti eletti di diversi borghi e città di partecipare e di deliberare su taluni temi posti in discussione dalla Curia regis. Le Cortes di León e Castiglia organizzarono sedute uniche dopo la fusione dei due regni nel 1230 e furono composte da nobiltà, clero e funzionari – procuradores – rappresentanti i loro rispettivi consejos, ovvero le loro istituzioni locali.

Nella Castiglia la volontà del re fu sempre determinante ma altre Cortes, per esempio quelle aragonesi, furono più autonome e riuscirono a condizionare la volontà dei sovrani. In particolare ebbe grande importanza la figura dei procuradores che furono capaci di collocarsi fra nobiltà e clero, facendo spesso prevalere il proprio punto di vista, rafforzato dal fatto che essi avevano in particolare la facoltà di reperire nuove forme di tassazione dai loro assistiti. Ma la tendenza autonomistica aragonese si accordò con la visione complessiva di quel regno a un certo punto organizzatosi in modo quasi federale per cui, specialmente nel XV secolo, l’Aragona propriamente detta, la Sicilia, la Sardegna e il regno di Napoli formarono varie parti di un ampio stato federale, composto di molteplci membri volti a costituire una sorta di mercato comune, teso a dar vita anche a una comunità politica ove le diverse componenti mediterranee ebbero quasi pari valenza.

Altra istituzione destinata ad assumere un’importanza peculiare, sebbene tristemente connotata, rispetto a quella germanica, francese e italiana, fu l’Inquisizione spagnola distintasi dalle altre consimili realizzazioni per essere divenuta un aspetto fondamentale e temuto della vita religiosa nella penisola iberica sino al XIX secolo. Approvata da Sisto IV (1471-1484) nel 1478 venne organizzata dai re Ferdinando e Isabella e rimase del tutto centralizzata. Il suo scopo originario fu quello di eliminare i falsi convertiti fra ebrei e mori – marrani e moriscos – ma presto si trasformò in un potente mezzo di controllo sulla professione del cristianesimo nonché sulla fedeltà alla Chiesa e alla corona. Il grande inquisitore che ne era a capo, assistito da un consiglio di sua nomina e approvato dal re, si servì per ottenere risultati convincenti di due armi: la tortura e la delazione. Il primo grande inquisitore noto per la sua raffinata crudeltà fu Tommaso di Torquemada.

Trattando delle vicende aragonesi e castigliane, abbiamo messo in evidenza come la penisola iberica sia stata secolare sede di differenti soggetti politici fra loro divisi e talvolta contrapposti. Proprio tal motivo distintivo della storia spagnola ci induce a soffermarci sulle altre terre in vario modo coinvolte nel processo di Reconquista e in quello di unificazione conclusosi nel XV secolo, pur se restarono in alcuni casi legate alla loro vocazione autonomistica con una insopprimibile tendenza al separatismo e al mantenimento di particolari elementi contraddistintivi. E a proposito di secessionisti il pensiero corre subito ai Baschi abitanti nella Spagna settentrionale, popolo fiero e indipendente sempre lontano dagli altri gruppi iberici sin dall’inizio possessori di lingua e tradizioni diverse.

I Baschi balzarono sul palcoscenico della storia contrastando la conquista romana della penisola iberica. In seguito avversarono i Visigoti, gli Arabi e soprattutto i Franchi. In particolare il loro proposito di osteggiare l’avanzata di Carlo Magno li portò nel 778 a ingannare l’esercito nemico attirato in un agguato e battuto nella famosa battaglia di Roncisvalle, ricordata come l’unica e più grande sconfitta dell’imperatore carolingio e passata alla storia della letteratura come tema distintivo della Chanson de Roland. Più tardi Carlo riuscì a penetrare stabilmente nella penisola iberica e a fondarvi la Marca Hispanica.

Legato al destino della suddetta Marca e dell’antichissima chiesa di Urgel consacrata da Ludovico il Pio (819), rinveniamo per la prima volta il nome del feudo di Andorra, nel corso dei secoli vassallo fedele dei vescovi urgeliani e dal 1278 costituitosi in forma di “pariage” tra la testé citata diocesi, i conti di Foix dapprima e poi i re di Navarra. Andorra assumerà così da allora un aspetto giuridico complesso, a metà tra il feudo e la signoria (1505), aspetto che ha consentito a quel luogo nel corso di secolari, complesse vicende storiche di mantenersi indipendente – com’è anche ora – tra Spagna e Francia.

Nell’824 nacque poi il regno basco di Navarra che unì tutti i Baschi della Spagna settentrionale, specialmente quelli dei Pirenei occidentali confinanti con la Francia e con le terre dell’Ebro in esso comprese. Denominato anche regno di Pamplona fino alla seconda metà del XII secolo, esso nel 711 fu in parte soggiogato dai Musulmani, ma proprio i Baschi sempre presenti in quella regione furono in grado di mantenere una posizione autonoma e ribelle. Intorno al 798 poi Inigo Arista (810-851) riuscì a insediarvisi come signore, mentre ad assumere il nome di re fu solo Garcia Iniquez (860-880). Una volta divenuto regno, quello stato dalle caratteristiche indubbiamente nazionali si espanse rapidamente. Dal 905 al 926 vi regnò Sancio i che conquistò le province oltre l’Ebro. Nel 924 la sua capitale, Pamplona, fu conquistata dal califfo Abd al-Rahman III e ciò interruppe la precedente attività politica espansiva del sovrano, venuto a morte due anni dopo. Sancio II continuò in modo più spento la politica paterna, cercando di salvare la Navarra dagli influssi esterni. Il regno raggiunse tuttavia il punto più alto con re Sancio III el Major che governò una buona parte della Spagna cristiana fra il Mille e il 1035, anche se in quegli stessi anni quelle terre assunsero le sembianze di uno stato vassallo della Castiglia. Ma gli impegni feudali non intaccarono la sostanza autonomistica del regno, assicurata con una saggia politica matrimoniale dei monarchi navarrini con personaggi appartenenti ai conti di Champagne, al regno di Francia e ai conti di EvreuX. Tale consuetudine tuttavia allontanò la Navarra dalla Spagna, pur se non riuscì a impedire che essa cadesse sotto la sfera d’influenza francese, cosa che si verificò fra il XIV e il XV secolo, cosicché soltanto Ferdinando II d’Aragona (1479-1516) riuscì a occupare la parte spagnola della Navarra cui presto furono aggiunti i territori navarrini di lingua francese, cosa che accrebbe il peso politico e il prestigio della corte spagnola, anche perché le terre di Navarra collocate attraverso i Pirenei costituirono la strada percorsa dai pellegrini che andavano al santuario di Santiago di Compostela, anch’esso in zona navarrina e pertanto furono considerate posizioni ambite dal punto di vista strategico-militare ed economico.





Altro stato rigorosamente portato a difendere la sua indipendenza rispetto ai maggiori componenti dell’identità politica ibero-romanza fu il Portogallo, paese corrispondente in buona parte all’antica provincia romana di Lusitania, invasa nel V secolo dagli Svevi, poi dai Visigoti. All’inizio del secolo VIII anch’essa fu conquistata dagli Arabi che la mantennero saldamente sino all’XI secolo, allorché Ferdinando I di Castiglia (1035-1065) conquistò Coimbra nel 1064 e suo figlio Alfonso VI (1072-1109) designò Enrico di Borgogna quale conte di Coimbra dopo aver accettato la proposta castigliana di proteggere la Francia occidentale da possibili offensive musulmane. In quegli stessi anni Enrico sposò una figlia illegittima di Alfonso VI di Castiglia, Teresa, fondando la dinastia rimasta sul trono sino al 1385. Il forte legame di Teresa con la Castiglia consentì a quella sovrana di restare sul trono dopo la morte del consorte Enrico (1112), divenendo reggente sino a che Alfonso i, suo figlio, dopo un forte contrasto con la madre, salì al trono denominandosi primo re del Portogallo (1139-1185). Alleato di Alfonso VII di Castiglia, egli avviò una promettente attività di Reconquista culminata con la sconfitta dei Mori a Ourique (1139), evento che gli dette la misura del prestigio raggiunto dal suo regno e lo convinse a chiedere alla Castiglia il riconoscimento dell’indipendenza, riconoscimento concesso da Alfonso VII nel 1143. Nel 1147 poi, Alfonso i del Portogallo, aiutato dai crociati di ritorno dalla Terra Santa, conquistò Lisbona.

Successivamente l’impegno portoghese ridusse sempre più la presenza araba nella vecchia Lusitania sino a che il nuovo regno non si consolidò con la conquista di Algarve (1249). Tuttavia Castiglia e Aragona non si rassegnarono all’indipendenza portoghese e ciò produsse uno stato di perenne guerra strisciante, durante i regni di Alfonso II (1247-1279), di Dinis (1279-1329) e soprattutto durante quello di Ferdinando I (1367-1383) che si alleò con Giovanni di Gaunt, duca di Lancaster e figlio di Edoardo III (trattato di Windsor del 1386) che cercò di inserirsi grazie all’amicizia con il Portogallo, nella vita politica castigliana. La Castiglia continuò poi a rivendicare la corona portoghese, sino a che Nun Alvarez Pereira, autorevole eroe nazionale del Portogallo detto anche il gran Connestabile, generale e consigliere di Giovanni I di Portogallo (1385-1433), non sconfisse definitivamente i castigliani ad Aljubarrota (1385). La nuova dinastia portoghese fu costituita dalla casata di Aviz che regnò dal 1385 al 1580 a partire dall’ora ricordato Giovanni I il cui figlio, Enrico il Navigatore (1394-1460), fu il fondatore del vasto “impero” portoghese d’oltremare.

Enrico, figlio di Giovanni I e di Filippa di Lancaster, figlia a sua volta di Giovanni di Gaunt, si distinse nel 1415 nella conquista della città marocchina di Ceuta di cui fu nominato governatore, nomina che mantenne sino al 1418, quando venne ivi chiamato per organizzare la difesa contro i musulmani da lui battuti. Enrico incoraggiò i viaggi di esplorazione, cercando nuove vie capaci di ovviare alla preminenza turca sempre più forte nel Mediterraneo. Anzitutto tentò di stabilire all’uopo contatti commerciali con Stati del Centro dell’Africa e dell’estremo Oriente. Il suo disegno si precisò pertanto quando, a partire dal 1419, egli si spostò ad Algarve, fondando un’importante scuola per navigatori, costruttori di navi, cartografi e marinai. Per esplicare tale complessa attività, erano necessarie ingenti risorse finanziarie che egli riuscì a trovare anche facendosi forte del grado di Gran Maestro dell’Ordine di Cristo, che sostituì in Portogallo lo spento Ordine dei Templari.

Così a partire dal 1420 le sue navi, contraddistinte da una grande croce rossa impressa sulla vela, si spostarono lungo il litorale marocchino per spingersi sempre più lungo le coste dell’Africa centrale grazie al coraggio e alla perizia dei suoi capitani, fra i quali menzioneremo Zarco, Tristao Vaz TeIxeira, Dinis Diaz e Nuno Tristao che scoprirono le isole di Madeira (1416), Capo Bojador (1434), lo sbocco sul Senegal (1445) e sul Gambia (1446) e le isole di Capo Verde conquistate anche con il concorso degli italiani Antoniotto Usodimare e Alvise Cadamosto. Insomma, appare chiaro il suo interesse per la conoscenza dei paesi “misteriosi” posti al di là delle Canarie in relazione ai quali ricorrevano da tempo le più fantastiche narrazioni e figurazioni. Quel sovrano però, che in prima persona più che promuovere vere e proprie scoperte si limitò a incoraggiare e a preparare i viaggi di esplorazione, aveva soprattutto un obiettivo, ovvero la scoperta di una via oceanica per l’India, guidato in tal progetto da voci tramandate dall’antichità greco-romana nonché dalle inconsuete dicerie circolanti nell’Occidente sulla strana personalità del prete Gianni, signore cristiano dell’Oriente, mitica figura al di sopra del tempo e dell’età il quale si diceva sperasse dagli Occidentali aiuto contro l’attacco dei musulmani.

Nonostante questi buoni propositi egli intensificò molto anche il commercio degli schiavi, divenuto così lucroso che nel 1448 nell’isola di Arguin fu costituito un forte e un deposito situato sotto Capo Bianco, il primo grande centro commerciale europeo d’oltremare. Malgrado i grandi successi Enrico ebbe però vita difficile. La successione al trono afflisse la sua casata e più di una volta dovette farsi mediatore fra il fratello Pietro e Alfonso V , suo nipote. Nel 1449 scoppiò poi la guerra civile ed Enrico si accordò sia pur con riluttanza con Pietro che poi fu ucciso ad Alfarrobeira (1445). Quindici anni più tardi lo stesso Enrico, dopo aver lungamente combattuto per conquistare Alcàcer in Marocco, morì a Sagres, oppresso dai debiti e quasi nessuno, almeno allora, gli riconobbe, cosa avvenuta sucessivamente, il grande ruolo di iniziatore dell’età delle grandi scoperte con cui finì il Medioevo ed ebbe inizio l’età moderna. Dall’epoca di Alfonso i a quella di Enrico il Navigatore (1394-1460), il Portogallo si arricchì, oltre che di una potente flotta, di grandi e prestigiose città, fra le quali va menzionata Lisbona situata alla foce del Tago, costruita su sette colline, centro commerciale fenicio, romano , poi alano, svevo e visigoto. Nell’VIII secolo quest’ultima condivise la sorte di altri centri iberici e cadde nelle mani degli Arabi sino a che nel 1147 non fu liberata dai crociati normanni, fiamminghi e portoghesi guidati dal grande Alfonso (1109-1185).

Tuttavia la corte portoghese rimase anche dopo quella data presso il vecchio centro di Coimbra, sede anche di un’apprezzata università, per trasferirsi in zona lisbonese solo nel 1256. Distrutta poi dai castigliani nel 1375, la città, collocata in un territorio lussureggiante e ameno, fu ricostruita da Ferdinando I (1367-1383). Nel 1384 i Castigliani, tornati all’attacco, furono respinti con decisione e da allora il Portogallo fu piuttosto sicuro e non dovette subire l’assalto di altri regni iberici. La sua politica estera così fu da quel momento in poi decisamente protesa alla conquista dei mari e di nuovi mercati commerciali e, dopo la caduta di Costantinopoli in mano ai Turchi (1453), esso accolse commercianti bizantini, genovesi e di ogni parte del Mediterraneo, tutti insieme volti a costruire un nuovo punto di riferimento commerciale nel luogo in cui il Mediterraneo riceve le acque dell’Oceano e sulle coste atlantiche stesse.



Mentre la vecchia Gallia, la maggiore isola britannica e la penisola iberica posseggono una comune vocazione che le sospinge naturalmente verso la costituzione di regni unitari collocati nel loro spazio e poi verso un più o meno lungo processo di unificazione nazionale, avviato e spesso pur praticamente realizzato nell’ambito del Medioevo, la penisola italiana si presenta con una storia in controtendenza, come terra di città e di molteplici poteri volti a mantenersi fra loro distinti quando non addirittura rivali e avversari. Mentre insomma Francia, Inghilterra e Spagna vanno concentrando la potenza politica ed economica nelle mani di pochi o meglio di una dinastia di sovrani, l’Italia si rivela sempre più, per dirla con Cattaneo che a metà dell’Ottocento approfondì questi problemi, come «una pianta di molte radici».

A generare tal diverso assetto della nostra penisola concorsero molteplici ragioni e certo, fra queste, contò la secolare permanenza dell’Impero e ancor più l’insediamento in Roma della Chiesa che lì pose il suo centro universale. Inoltre, anche le continue scorrerie barbariche contribuirono a disegnare un volto frazionato del nostro paese che, dopo secoli di storia unitaria sotto le insegne di Roma, subì una profonda suddivisione rivelatasi ampiamente all’atto dell’invasione longobarda (568) destinata a creare due sfere d’influenza, una germanico-longobarda a Nord, l’altra romanobizantina a Sud; e tale suddivisione rimase di fatto immutabile sino al 1861 e alla nascita del Regno d’Italia con Vittorio Emanuele II . Per molto più di un millennio dunque la vicenda italiana conobbe una radicale diversità fra Nord e Sud e quindi non subì mai a Nord decise spinte unitarie mentre la divaricazione fra le due parti si presentò sempre più pronunciata. Tuttavia, mentre nelle province settentrionali prevalsero le organizzazioni comunali e poi cominciarono a fondarsi i primi stati regionali, il Mezzogiorno conseguì una differente svolta di carattere centripeto, proiettata a dar vita a un primo vero e proprio stato nazionale promosso inizialmente dai Normanni.

Il periodo in cui si verificò tale svolta fu l’XI secolo, quello della riforma della Chiesa e della rinascita dell’Occidente europeo, lo stesso durante il quale Guglielmo il Conquistatore raggiunse il trono inglese (1066). Infatti solo alcuni decenni prima, fra gli anni Venti e Trenta del medesimo secolo, gruppi di cavalieri normanni inaugurarono una nuova, importante pagina della storia della loro prodigiosa espansione, ossia cominciarono a costituire una dominazione politica nel cuore del Mediterraneo, in Puglia.

I due eventi, praticamente contemporanei, furono tuttavia differenti e mentre l’occupazione dell’Inghilterra fu conseguente allo sbarco di un corpo di spedizione, l’arrivo normanno nella penisola italiana conobbe tempi e metodi diversi. Esso infatti derivò dall’ingresso ripetuto di gruppi di cavalieri, i quali con abilità ma senza un preciso disegno politico seppero inserirsi in una realtà meridionale in cui mancava un centro unitario e il particolarismo più accentuato dominava su tutto e tutti. Era presente allora nel Mezzogiorno italiano una pluralità di soggetti politici, a volte deboli e sempre in lotta fra loro: i principati longobardi di Benevento, Salerno e Capua, i ducati di Gaeta, Napoli, Sorrento e Amalfi in qualche misura dipendenti da Costantinopoli che dominava ancora direttamente su Puglia, Calabria, Lucania e parte del Lazio. Del tutto particolare fra le altre si presentò la situazione di Amalfi che, dopo essersi distinta contro i Saraceni (IX secolo), riuscì a conseguire una posizione prestigiosa nel Mediterraneo, cosa che la convinse a sganciarsi da Bisanzio. Agli inizi del secondo millennio pertanto la Repubblica amalfitana si dette un governo autonomo, guidato da un duca eletto da una sorta di parlamento cittadino. Fra le città occidentali essa fu poi addirittura la prima a usare la bussola, così come lo fu nel determinare un complesso di norme mercantili volte a costituire le tavole amalfitane. Potenti e vivaci, gli Amalfitani aprirono fondachi e basi commerciali nei maggiori porti occidentali, anche arabi e bizantini.

Se ricca di fermenti autonomistici fu la condizione del Mezzogiorno continentale italiano, diversa fu la situazione della Sicilia, dal IX secolo rimasta invece saldamente in mani arabe. Un primo tentativo di aggregazione meridionale si dovette a Pandolfo Capo di Ferro, principe di Capua. Pandolfo, con il concorso di Ottone i, ottenne l’unione di Spoleto e Camerino al nuovo stato capuano, salernitano e beneventano; compagine del tutto fragile che non sopravvisse alla morte di Pandolfo (981). Anche Salerno e Benevento riacquistarono quindi la loro autonomia, ma la volontà di concentrarsi era forte e a riprendere la politica della fusione fu proprio Salerno con il duca Guaimario IV (1018-1052). Fu allora che sul desiderio unionista del Mezzogiorno cominciarono a inserirsi i cavalieri armati normanni, sempre pronti ad amalgamarsi con le vocazioni e i programmi politici delle popolazioni con cui si incontrarono nel corso della loro lunga e affascinante storia. Dapprincipio emerse la figura di Rainolfo Drengot, postosi al servizio del duca di Napoli contro la dinastia capuana (1028) per ricevere la contea di Aversa (1030); poi fu la volta di Riccardo Querrel anch’egli impegnatosi contro Capua, il centro dell’ormai indebolita compagine longobarda meridionale da lui conquistato nel 1062.

I Normanni inoltre parteciparono a vari moti di rivolta antibizantina, a cominciare da quello barese promosso da Melo di Bari (1009) e mentre si determinarono i loro primi successi, si profilò inevitabile il contrasto con il papa, il quale si era inserito nella situazione di trasformazione prevalentemente antibizantina allora generatasi nel Mezzogiorno e aveva assunto la tutela dei Beneventani. Benevento infatti si pose sotto l’usbergo pontificio nel 1051, rimanendo legata a siffatta scelta sino al 1860.

Fra i Normanni in lotta contro i Bizantini in Puglia e poi subito levatisi contro il pontificato romano emerse allora la casata normanno-francese degli Altavilla. Tra i fratelli appartenenti a questa famiglia levatasi a capeggiare la rivolta antiromana si stagliò prima di tutti la figura di Guglielmo Braccio di Ferro, vassallo di Guaimario di Salerno, che nel 1043, profittando di una delle tante rivolte antibizantine, occupò Melfi. Menzioneremo poi Unfredo e Drogone, ma soprattutto Roberto il Guiscardo e Ruggero, gli ultimi dei dodici fratelli Altavilla scesi in Italia, i quali seppero incarnare la volontà di riscossa e di unificazione delle genti meridionali.

L’intento normanno frattanto cominciò ad apparire chiaro e il primo a prenderne atto fu papa Leone IX (1048-1054) che affrontò Roberto il Guiscardo e i suoi fratelli a Civitate sul Fortore in Puglia nel 1053. Le forze di cui il pontefice disponeva erano senz’altro prevalenti, ma i Normanni ebbero dalla loro un indomito coraggio e la freschezza della loro vocazione genuinamente antibizantina. Fatto sta che Leone fu battuto e preso prigioniero e pertanto, dopo un anno di cattività, ritenne opportuno per la Chiesa e per l’impianto di una sua seria politica riformatrice utilizzare l’ormai prorompente forza normanna. Così, liberato dal forzato isolamento, perfezionò un’intesa romano -normanna siglata in seguito da Niccolò II con un preciso patto a Melfi nel 1059, patto in cui rifulse il genio politico del papa e quello non meno evidente di Roberto il Guiscardo. Il primo infatti riconobbe la vittoria dei Normanni cui concesse i territori da loro già occupati, proclamandoli duchi di Puglia e di Calabria nella persona del Guiscardo. Inoltre Niccolò prese atto della supremazia di Riccardo di Aversa, successore di Rainolfo. I capi normanni, in cambio dell’intesa papale che offriva loro un sicuro accesso nel Mezzogiorno italiano che altrimenti con maggior difficoltà essi avrebbero potuto mantenere saldamente nelle loro mani, garantirono appoggio militare alla Chiesa, proclamandosi vassalli del pontefice. Così Roberto giurò fedeltà al successore di Leone IX , il vero ideatore del piano, Niccolò II (1058-1061), raggiungendo un successo che gli permise di assoggettare le terre di Puglia e Calabria, poi della Sicilia, sottratta anch’essa con un deciso impegno al predominio saraceno.

Forte della raggiunta autorità politica, il Guiscardo intensificò le sue imprese: nel 1060 prese Reggio Calabria; nel 1061 il fratello Ruggero cominciò la conquista della Sicilia che i due fratelli si divisero in parti eguali. Nel 1073 fu raggiunta Amalfi, nel 1076 il principato di Salerno. Con l’occasione Roberto ripudiò la consorte normanna e sposò la principessa longobarda Sichelgaita, onde suggellare in un unico destino i due popoli, il normanno e il longobardo. Ma le mire degli Altavilla non si fermarono all’Italia; infatti un loro esercitò sbarcò a Durazzo per imporsi all’imperatore bizantino Alessio Comneno il quale, per contenere l’irruenza normanna, ottenne l’appoggio dei Veneziani. A Venezia che lo concesse fu data pertanto in cambio una bolla d’oro con cui le furono riconosciuti vistosi privilegi commerciali e le fu assicurata la condizione di alleata e non più di centro parzialmente suddito di Bisanzio. Di qui cominciò pertanto a manifestarsi (1082) più apertamente quel programma di libertas veneziana secolarmente difesa dai dogi sino al trattato di Campoformio del 1797.

Durante gli ultimi decenni del secolo XI i Normanni incontrarono difficoltà per controllare le loro conquiste e per difendersi dall’Impero germanico oltre che da quello bizantino. Ma papa Gregorio VII chiese l’aiuto del Guiscardo per liberare Roma da Enrico IV di Germania e tale evento mostrò come la presenza normanna nell’assetto meridionale italiano e mediterraneo non fosse da considerarsi episodica, ma costituisse una realtà politica dalla quale sarebbe stato impossibile prescindere. Ruggero Borsa, figlio del Guiscardo scomparso nel 1085, e poi Boemondo perseverarono nella loro conquista destreggiandosi fra papato e Impero, mentre Ruggero i sino al 1091 continuò con prudenza e costanza l’occupazione siciliana rivelatasi complessa e laboriosa, tanto da richiedere un buon trentennio di campagne militari (1061-1091), rese ancor più difficoltose dal fatto che il dominio sull’isola non significò l’espulsione completa dei Saraceni.

Così con la duttilità e con il sincretismo, appannaggio delle genti normanne, Ruggero operò nella più grande isola mediterranea il miracolo in precedenza compiuto da altri “uomini del Nord” in differenti condizioni, allorché ad esempio si insediarono in Francia e poi nella vicina Inghilterra. Nacque pertanto in Sicilia un governo che potremmo definire al di sopra delle singole etnie, al cui sviluppo politico, economico e culturale concorsero uomini di origini e tradizioni differenti: Normanni, Arabi, Bizantini, Longobardi e Italiani, fusi e armonizzati in una forma di civiltà composita e diversa da ogni altra: araba nell’organizzazione, normanna per l’assetto militare ed economico, bizantina a volte o longobarda per cultura e lingua, cattolico-romana, quindi italiana per la fede e l’ordinamento ecclesiastico. Questi differenti elementi pertanto si fusero in una realtà che si affermò vigorosamente e che poté definirsi prevalentemente siciliana. Fu dunque un solido stato nazionale quello affidato a Ruggero II , figlio di Ruggero i morto nel 1101, e che il nuovo esponente della casata degli Altavilla seppe, a sua volta, far progredire in modo mirabile.

Nel 1127 Ruggero II d’Altavilla venne così designato sovrano della Sicilia nonché del ducato di Puglia e Calabria e nel 1130 fu poi riconosciuto re del nuovo regno di Sicilia e di Puglia, ottenuto con l’investitura feudale di papa Onorio II e venne incoronato a Palermo. L’organizzazione del nuovo stato fu praticamente centralizzata e venne fondata su un solido apparato burocratico. Per gestire il potere Ruggero creò la Magna Curia formata da ministri e consiglieri della corona. I Camerari o funzionari regi ebbero la responsabilità della raccolta delle imposte e delle dogane. Il nuovo regno per taluni qualificanti aspetti fu un tipico stato feudale e tuttavia per altri, l’amministrazione soprattutto, rappresentò una realtà burocratica volta a preannunciare una compagine moderna. Ruggero e i successori comunque scoraggiarono ogni tendenza frazionistica e non consentirono l’affermazione di signorie troppo potenti. I successori di Ruggero II , Guglielmo i (1154-1166) e Guglielmo II (1166-1189), sfruttarono con sagacia e abilità le ampie potenzialità del paese che conobbe un grande sviluppo. Essi stabilirono un saldo rapporto con i feudatari dominati con fermezza, pur se furono lasciate loro alcune forme di larvata autonomia. Anche le città serbarono allora le loro consuetudini e una certa autosufficienza. La Chiesa d’altra parte godette di ampi privilegi, in particolare ne ebbero le abbazie da Montecassino a Cava de’ Tirreni, da Montevergine alla Santissima Trinità di Venosa, da Monreale a Maniaci. Oltre ogni tendenza accentratrice i Normanni rivelarono la loro capacità di rendere proprie tradizioni culturali e politiche diverse, assimilando metodi in precedenza introdotti da bizantini e arabi. Ugual cosa può poi affermarsi in merito alle tendenze artistico-culturali: la scuola medica salernitana, l’attività del geografo arabo Idrisi, l’edificazione di imponenti monumenti quali la cattedrale di Monreale, il duomo di Cefalù, la cappella palatina di Palermo attestano il livello del lavoro svoltosi durante il governo siculo-normanno.

Di tale impresa tuttavia daremmo una testimonianza imprecisa se non ricordassimo che i Normanni oppressero anche i vari ceti, pretendendo da essi un impegno gravoso e continuo: i coloni lavorarono la terra quasi al pari dei servi della gleba, i burgenses pagarono a loro volta notevoli imposte. Ai nobili spettò spesso di impegnarsi militarmente per fornire ai sovrani gli uomini di cui essi si avvalsero per costituire un forte esercito. Di tanto lavoro e tanto sacrificio rimase testimonianza il Catalogus Baronum, un documento per qualche aspetto da porre a confronto del normannoinglese Domesday Book.

Il Catalogus Baronum, fatto redigere da Guglielmo i il Malo e da Guglielmo II il Buono fra il 1154 e il 1156, stabilì puntualmente il numero dei militi che le terre feudali e demaniali dovevano fornire alla corona e dettò utili indicazioni sui singoli feudi, la loro composizione territoriale, agricola e cittadina, i proventi della terra e quelli derivanti da altre prerogative feudali. I Normanni siciliani seppero comunque unificare terre e popoli di costumi e usanze differenti con saggezza e tolleranza, dando vita al primo stato unitario situato in Italia che, attraverso dominazioni molteplici e alterne vicende, rimase in vita per quasi 750 anni, dal 1131 al 1860. Concludendo, il regno normanno prosperò e sviluppò i commerci, incrementò l’agricoltura, ricca in Sicilia quasi come al tempo degli Arabi, fece fiorire le arti e la cultura che mostrarono l’alto grado di progresso civile impresso dai Normanni durante la loro dominazione.

Nonostante così promettenti affermazioni, la crisi del regno normannosiciliano era, come suol dirsi, dietro l’angolo. Guglielmo II il Buono infatti non aveva eredi legittimi e la successione pertanto sarebbe spettata a sua zia Costanza, figlia di Ruggero II , giunta oltre i trent’anni di età e quindi per quei tempi più che matura perché potessero da lei attendersi nozze regali e la nascita di eredi diretti. L’imperatore germanico Federico Barbarossa, attento agli sviluppi della politica mediterranea ove, secondo un tradizionale progetto imperiale già presente nell’età ottoniana, aspirava a inserirsi stabilmente per rafforzare le sorti dell’Imperium teutonicum, avviò subito trattative volte a stringere un’alleanza e a celebrare il matrimonio tra suo figlio, il principe Enrico, e la principessa Costanza d’Altavilla, trattative alle quali anche papa Lucio III durante il Convegno veronese del 1184 dette il suo appoggio, dietro l’ottenimento di una generica condanna imperiale degli eretici. Così il 29 ottobre dello stesso anno ad Augsburg venne festeggiato con solennità il fidanzamento tra i due augusti principi e le loro nozze ebbero luogo in Milano a Sant’Ambrogio dopo un anno, il 27 gennaio 1186. Così l’unione tra il futuro Enrico VI e Costanza d’Altavilla assicurò al figlio del Barbarossa il controllo del Mezzogiorno della penisola italiana, ma garantì in primis al Regnum siciliano il mantenimento della sua autonomistica condizione unitaria. Le vicende successive al regale matrimonio mostrarono come il futuro preparasse scenari nuovi e non sempre positivi per la Sicilia e la Chiesa di Roma e tuttavia nel 1186 pareva che per il regno del Sud si predisponesse un prospero avvenire. Di lì a pochi anni, nel 1190, morì nel corso della III crociata Federico Barbarossa e il figlio Enrico VI nel 1191 venne eletto imperatore senza alcuna difficoltà.

I problemi nacquero invece per lui e per il regno di Sicilia, allorché dovette risolvere la questione della successione al trono siciliano dopo la scomparsa di Guglielmo II spentosi nel 1189. Enrico allora si recò subito nel regno ma vi trovò l’opposizione di quanti in nome della vecchia tradizione dinastica normanna volevano passare la corona a Tancredi, conte di Lecce, figlio illegittimo di Ruggero e duca di Puglia, la seconda forte componente del regno, rimasto l’unico e l’ultimo rappresentante della continuità dinastica, nonché erede di un grande e consolidato passato. Dapprincipio l’opposizione filonormanna in Sicilia fu forte e la stessa Napoli chiuse le porte in faccia al “tedesco”. Però un ingente profusione di oro e la decisione di Enrico, mellifluo e al tempo stesso violento, compirono il miracolo e nel 1194, vieppiù rafforzato da un ingente e preparato esercito e da alleanze comprate con moneta sonante, il nuovo imperatore vinse una serie di campagne militari nel Mezzogiorno e, a uno a uno, ne conquistò saldamente i vari territori, Sicilia compresa. Membri della famiglia reale normanna furono catturati e trattati con durezza inusitata, ogni residua resistenza venne stroncata mentre i più fidati alleati della corona germanica furono collocati in posizioni di responsabilità – il ducato di Spoleto, la marca di Ancona – onde garantire la vittoria staufica, completamente conseguita con l’imponente cerimonia dell’incoronazione siciliana celebrata a Palermo nell’autunno del 1194.

Contrasti nuovi e prevedibili si acuirono però presto con la Chiesa romana vistasi circondata e oppressa dal nuovo pericoloso assetto italiano secondo il quale quasi tutta la penisola dal Nord all’estremo Sud e alle isole era in mano agli Svevi. Intanto nel dicembre del 1194 in Jesi nacque il figlio di Enrico VI e Costanza d’Altavilla, Federico Ruggero – il futuro Federico II –, il quale nel 1196 dall’augusto padre rientrato nelle terre imperiali fu eletto quasi in fasce re di Germania. Per questo suo atto l’imperatore incorse subito nella scomunica di papa Celestino III , vecchio ma deciso a riaffermare le prerogative ecclesiastiche messe in pericolo.

Enrico VI,con la freddezza che lo contraddistinse e che non lo rese simpatico ai nuovi sudditi, rientrò presto in Sicilia, effettivo centro del suo stato, onde continuare a curare l’assetto del giovane e così importante regno siciliano, ma, all’improvviso, durante una partita di caccia concessasi nei pressi di Patti, fra Messina e Palermo, per trovare ristoro e riposo dopo le pressanti attività militari e di governo, lo colse la morte. Era il 28 settembre 1197 e l’imperatrice Costanza, con fierezza e coraggio, volle proteggere le future sorti del figlioletto Federico del quale avrebbero potuto servirsi – cosa che puntualmente accadde – taluni pericolosi feudatari imperiali. Per compiere tale delicata missione ella si avvalse allora del nuovo pontefice eletto nel 1198, Innocenzo III , alla cui grande abilità non sfuggì l’importanza di sostenere e quindi rivolgere in favore della Chiesa l’educazione del fanciullo, futuro re di Sicilia e forse imperatore, consegnato dalla madre alla sua sicura tutela. Tale politica fu poi rafforzata dalla repentina morte di Costanza (1198) in seguito alla quale Federico fu pienamente affidato all’assistenza del papa e dell’arcivescovo di Palermo, il quale ebbe la responsabilità dell’educazione dell’imperial rampollo, intelligente, coraggioso, consapevole dell’eredità che gli veniva dai genitori e dagli illustri avi, Federico Barbarossa e Ruggero II , i cui nomi erano stati a lui entrambi imposti quasi a suggello di un grande passato e di un augusto futuro.

La fanciullezza di Federico II in Sicilia fu difficile, egli visse presso la corte palermitana ove crebbe fra rancori, odi e lotte che videro contrapporsi i dignitari normanni ai germanici giunti talvolta nella città panormita al seguito dello scomparso Enrico. L’esperienza del giovinetto fu dura e – per darne un esempio – ricorderemo che in occasione di una contesa a corte fra il clero che ne curava e proteggeva la persona e i diplomatici germanici che volevano impossessarsi di lui per sottrarlo alla tutela innocenziana e condurlo in Germania, egli oppose un’incredibile resistenza e impedì che il rapimento avvenisse, imponendo agli aggressori di togliere le loro mani sacrileghe dal suo corpo sul quale si assommava la gloria di due stirpi ambedue gloriose: la sveva e quella degli Altavilla. La sua infanzia fu perciò difficoltosa ma maestra di vita, e il sovrano non la dimenticò mai. Egli si mostrò subito aperto alla cultura, imparò il tedesco, il latino, l’arabo, parlò correntemente l’italiano e si compenetrò nella civiltà siciliana in cui attraverso il sostrato latino-occidentale filtrarono esperienze arabonormanne e bizantine. Amò la filosofia, le scienze naturali, la poesia, le arti magiche, la falconeria e fece ben presto della sua corte uno dei centri culturali più importanti dell’Occidente cristiano. La sua natura raccolse l’esperienza normanna ereditata dalla madre nonché quella germanica pervenutagli dal ceppo paterno e, cresciuto in una corte sensibile e pluralista come la palermitana, ricevette a un tempo anche sollecitazioni arabobizantine ed ebraiche, tutte destinate a lasciare nel futuro stupor mundi la loro grande influenza. Circondatosi di sapienti, scienziati e letterati amò la poesia e fondò la scuola poetica siciliana che tradusse per la prima volta in un italiano aulico e letterario le esperienze della grande tradizione lirica provenzale, cosa che fu di fondamentale importanza in quanto costituì il sostrato della futura poesia italiana. Ma più ancora Federico II amò la Sicilia e i Siciliani, e Palermo fu la capitale della sua infanzia e delle sue prime giovanili esperienze.

Dichiarato maggiorenne a 14 anni (1208) il figlio di Enrico VI volle dar subito un taglio siculo-mediterraneo al suo regno, contraendo le prime nozze con Costanza d’Aragona, la figlia di Pietro, il vincitore de Las navas de Tolosa e predisponendo un pari sviluppo per la politica siciliana. Tuttavia Innocenzo III , puntando le sue carte sul cosiddetto puer Apuliae, definito oltraggiosamente il re dei preti dagli avversari del papa e dalla casata sveva, avviò il giovane verso la grande politica internazionale, scoraggiando le mene imperiali di Ottone IV , il figlio di Enrico il Leone, che egli scomunicò nel 1210 e fece deporre dai maggiorenti Ghibellini nella dieta di Francoforte (1212). Così dopo la vittoria di Bouvines e la sconfitta anglo-guelfa conseguente all’affermazione franco-sveva (1214), costruì pezzo a pezzo la candidatura imperiale federiciana. A 20 anni, nel 1214 Federico dovette abbandonare provvisoriamente il regno, trasferendosi da Palermo in Germania dove rimase fino al 1218 allorché, morto Ottone IV , nel predisporre le sorti della futura politica imperiale siciliana, volle che suo figlio Enrico fosse eletto subito re dei Romani (1220).

L’incoronazione imperiale federiciana ebbe luogo a Roma nel 1220, in San Pietro, e dopo la cerimonia Federico tornò in Sicilia. Infatti durante la sua lontananza la situazione dell’isola e delle province meridionali del regno s’era fatta difficile, mentre la lotta fra i baroni, le continue intromissioni pisane e genovesi, l’atteggiamento antigermanico delle popolazioni meridionali richiesero un intervento deciso e chiarificatore del monarca, il quale volle fare del regno meridionale italiano la base economico-militare e politica della sua potenza imperiale. Tuttavia, facendo propria l’esperienza della precedente monarchia normanna basata sull’imposizione di criteri governativi saldamente accentrati, Federico s’impegnò ad animare uno stato a suo modo modello. Per prima cosa l’imperatore e re siciliano represse con violenza la ribellione dei Saraceni trasferiti dalla Sicilia e relegati a Lucera, zona spopolata e non lontana da Foggia, città prediletta anch’essa dallo Svevo che ne fece la capitale della sua età matura e degli anni del suo tramonto.

In terra di Puglia gli Arabi ivi trapiantati, dotati di campi da coltivare e piuttosto liberi di vivere secondo la loro religione e civiltà, divennero un corpo scelto di fedeli posti al servizio della causa imperiale sveva. Per quanto attenne la rivolta baronale, Federico ebbe a domarla da par suo, limitando decisamente i poteri dei vassalli, rientrando in possesso dei castelli – fra questi i particolarmente ben difesi castelli di Puglia – loro affidati e fatti sorvegliare da truppe federiciane. Inoltre dette a un apposito apparato fiscale e giudiziario il controllo sul complesso dei feudi meridionali, vigilato dal Consiglio della Corona o Magna Curia costituito da funzionari provetti e fedeli agli Svevi. Secondo l’uso normanno poi egli ridimensionò varie proprietà feudali, favorendo di volta in volta accorpamenti e suddivisioni di terre a seconda che appartenessero a sudditi controllabili o riottosi, mediante contratti matrimoniali e testamenti, e tutto ciò condizionò il potere baronale e restituì ordine e tranquillità alla vita politica del Mezzogiorno.

Per riaffermare il potere dello stato e della dinastia e per costituire un adeguato staff di funzionari a livello tecnico-dirigenziale da inserire nelle amministrazioni centrali e periferiche del regno, Federico fondò a Napoli (1224) un’università statale, dove i singoli magistri vennero selezionati e stipendiati dal sovrano, per curare la preparazione degli studenti regnicoli fino ad allora costretti a completare la loro cultura a Bologna e in altri atenei posti fuori del controllo politico federiciano. Napoli divenne pertanto fucina di valenti giuristi, notai, funzionari. Pure l’economia interna fu protetta, venne proibita l’esportazione privata di derrate alimentari e bestiame, furono costituite le masseriae regiae oculatamente amministrate con la diffusione di più razionali metodi di cultura, calarono i prezzi e migliorarono le condizioni dei contadini. Federico promosse del pari l’industria e il commercio, favorendo a un tempo Arabi ed ebrei, mostrando appieno ampiezza di vedute e spregiudicatezza di metodi che rivelarono concretamente la sua modernità.

Lasciando da parte le vicende relative alla partenza, alla gestione e alla conclusione della crociata del 1228-1230, diremo solo che mentre esse avrebbero dovuto costituire la piattaforma per un grande successo federiciano, trovarono del tutto contrario e mal disposto papa Gregorio IX che, lungi dall’appoggiare la soluzione pacifica della crociata, scomunicò nuovamente Federico e con un contingente di truppe invase il regno di Sicilia passando dalle terre della Campagna e della Marittima, ovvero degli ex possedimenti meridionali della Chiesa, situati a Sud di Roma. Il sovrano pertanto, abbandonata rapidamente la Terra Santa, tornò subito nel regno e prese le armi contro Gregorio IX per difendere i suoi territori. Ne nacque un conflitto che avrebbe potuto avere incalcolabili conseguenze ma che fu rapidamente bloccato dalla mediazione del Gran Maestro dell’Ordine teutonico, Ermanno di Salza, amico di Federico che con la Bolla d’Oro di Rimini del 1226 garantì all’Ordine stesso il possesso della Prussia. Si giunse così alla pace di San Germano del 1230, con cui si inaugurò un periodo di intense realizzazioni politiche federiciane, maggiormente volte al rafforzamento della sua condizione imperiale. E tuttavia le Costituzioni Melfitane con la loro dizione impropria di Liber Augustalis si riferiscono particolarmente alla Sicilia e mettono in evidenza come il complesso giuridico dello Svevo consentisse ai singoli soggetti politico-territoriali la dotazione di un corpo di leggi autosufficienti. Ma certo, sebbene nessuno possa contestare questa dimensione regnicola dell’opera federiciana, non si può dimenticare lo spazio che quel sovrano dette allo stato imperiale, considerato una sorta di emanazione divina che doveva predisporre il freno della legge contro gli eccessi della natura umana portata dal peccato originale alla corruzione e all’errore. Per questo il sovrano fu ritenuto l’interprete autorizzato dell’autorità divina nell’amministrazione delle cose terrene e in tal modo doveva essere legibus solutus. Comunque nell’articolazione del suo complesso edificio giuridico-politico-teologico e del pari nel raccogliere e nell’organizzare importanti uffici legislativi e politicoamministrativi, Federico tenne sempre presenti le regioni meridionali: il gran giustiziere e capo della magistratura Taddeo da Sessa e il gran cancelliere e logoteta Pier delle Vigne, di nobile famiglia capuana, nonché molti dei camerari, dei notai e dei funzionari di corte ebbero una dimensione tutta meridionale e furono scelti fra i più fidati esponenti provenienti da famiglie di feudatari del Sud d’Italia.

Da tal politica uscirono esaltati l’imperatore e il suo stato, ma lo fu del pari il regno di Sicilia che espresse taluni dei più illustri funzionari dello Svevo, vide nascere e crescere la sua università e i suoi centri culturali ed economici. Tuttavia la troppo decisa politica federiciana statalista e anticlericale indusse Innocenzo IV a organizzare il primo grande Concilio di Lione (1245), nel cui corso fu scagliata contro Federico la scomunica maggiore e nulla poté contro la requisitoria papale la nobile difesa di Taddeo da Sessa. Al termine giunse puntuale e del tutto prevedibile la condanna conciliare, lo Svevo fu deposto e i sudditi vennero sciolti dal vincolo di fedeltà.

Tuttavia, mentre nell’Italia del Nord e anche in Germania si moltiplicarono le defezioni di grandi e piccoli feudatari, nel complesso più compatto restò accanto a Federico il suo regno, da Palermo all’Abruzzo, da Napoli a Foggia. Comunque, braccato ma non domo, lo Svevo cominciò a diffidare di molti autorevoli sudditi e in questa squallida atmosfera maturò il dramma che coinvolse fra i presunti traditori un personaggio che sempre fu al fianco del sovrano e che invano protestò sino alla fine la sua innocenza: Pier delle Vigne implicato in una congiura, quindi catturato a Capaccio, vicino a Paestum. Condotto in catene sino alla rocca di San Miniato presso Pisa, invano discolpatosi, l’autorevole legista di cui Dante disse che possedeva «ambo le chiavi del cor di Federico» si uccise per disperazione, fracassandosi il capo contro le pareti del duro carcere. Anche Taddeo da Sessa fu trucidato dai cittadini di Parma ove nel 1248 l’imperatore subì un’umiliante e definitiva sconfitta. Pure nella drammatica fase finale della sua vita e in quella discendente della parabola sveva la vicenda federiciana serbò una dimensione italiana e meridionale. Prima della morte infatti, per riordinare le sue forze e serrare i ranghi dei feudatari rimastigli accanto nel momento dell’infausta sorte, l’imperatore si recò nella fedele Puglia, trovando rifugio nell’amato castello di Fiorentino, ove lo colse la malattia che repentinamente lo uccise il 13 dicembre 1250. Anche la sua fine, e non poteva che essere così, avvenne nel regno. E questo attaccamento alla penisola italiana, e tutto sommato degli Italiani a Federico, è rimasta una costante mai del tutto spentasi nel corso dei secoli e pertanto pure in occasione delle celebrazioni legate all’ottavo centenario della nascita dello Svevo nel 1994 è stato ricordato come ancora una volta nel corso delle innumerevoli commemorazioni tenutesi in varie parti e momenti, l’Italia abbia occupato il primo posto, forse anche prima della Germania!

Abbiamo or ora ricordato che pure negli ultimi anni della sua vita Federico II sentì con viva partecipazione i problemi del regno. Infatti, onde dar loro corretta esecutività elesse re di Sicilia il figlio Corrado IV al quale dopo la morte del sovrano andò la corona imperiale (1250-1254). Così Impero e regno furono nuovamente unificati, ma presto la Sicilia e il Mezzogiorno d’Italia insieme alle altre terre imperiali della penisola formarono un vicariato, affidato al figlio naturale di Federico e di Bianca Lancia, Manfredi, al quale spettò il difficile compito di fronteggiare le lotte baronali scatenatesi durante gli anni di Corrado IV . Nel 1258 poi, in seguito alla diffusione surrettizia della precoce morte di Corradino, Manfredi ottenne il vicariato pontificio e il regno di Sicilia e subito manifestò un piglio deciso e un’abilità che ricordavano le doti che avevano fatto del padre un impareggiabile sovrano e condottiero. Prese subito a cuore le sorti della Sicilia e della Puglia e in quest’ottica concluse il matrimonio di sua figlia Costanza con il figlio del re di Aragona, Pietro III . In una stessa visione programmatica si deve poi considerare la campagna condotta in Epiro e in Sicilia dal re siciliano che, dopo la vittoria ghibellina di Montaperti del 1260, tessé una fitta rete di contatti politici con varie potenze italiane, volta a isolare completamente la parte guelfa.

L’elezione di papa Urbano IV (1261-1264), un francese abile e astuto, compromise però la causa degli Svevi e a un tempo quella del regno e la decisione di conferire la corona al conte Carlo d’Angiò, fratello del re di Francia Luigi IX , rappresentò il mezzo adeguato con cui il papato e il guelfismo italiano reagirono al risorgente astro della politica sveva. La successione dei fatti fu rapida e non consentì appelli. Nel 1265 Carlo d’Angiò venne a Roma – il 23 maggio – e il 28 giugno ricevette l’investitura del regno di Sicilia, sottratto ai successori di Federico II . Il 26 febbraio 1266 il nuovo sovrano sconfisse e uccise in battaglia a Benevento, Manfredi: era questo il tramonto del sogno ghibellino e della potenza sveva.

Assunta la corona di Sicilia, Carlo I non mutò subito l’ordinamento amministrativo del regno, limitandosi a sostituire nei posti chiave funzionari francesi o provenzali a quelli fedeli agli ex sovrani. L’unica novità, ma non da poco, fu un immediato e progressivo inasprimento di tasse, inasprimento che in realtà si aggiunse a una pressione fiscale già consistente nel Mezzogiorno dai tempi di Federico II e Manfredi. Carlo pertanto fu ben presto assai inviso alle popolazioni locali, soprattutto ai Siciliani, anche per il suo carattere freddo e calcolatore che indusse taluni cronisti, segnatamente Giovanni Villani, a contraddistinguere il suo stato come «mala signoria». Tuttavia senza scomporsi per l’atteggiamento degli avversari, Carlo I continuò ad attuare il suo programma politico-amministrativo vessatorio, convinto che se non fosse riuscito a dominare i sudditi con la forza, presto o tardi avrebbe finito per soccombere in un regno in cui era considerato un estraneo o peggio un intruso venuto a togliere la corona agli Svevi ritenuti i legittimi sovrani di siciliani e pugliesi e in genere di tutte le genti meridionali.

Così particolarmente in Sicilia la politica fiscale francese nonché il trasferimento della capitale da Palermo a Napoli – lo spostamento della capitale ha quasi sempre rappresentato un momento delicato nell’organizzazione di un nuovo assetto statale – e l’ostilità del baronaggio, privato dell’antico, consolidato potere, fomentarono il profondo malessere sfociato dapprima nella rivolta e nella successiva morte di Corradino di Svevia nel 1267-1268, poi nei moti di Palermo, scoppiati il lunedì di Pasqua del 1282, al termine della funzione dei Vespri. Nell’isola la vittoria di Carlo, nel 1266, era stata completa e del pari lo fu l’eliminazione degli avversari; tuttavia il bisogno di riorganizzare dalle fondamenta lo stato comportò gravi difficoltà. L’Angioino, ad esempio, conservò in parte l’amministrazione sveva e tuttavia predispose il potenziamento di un’estesa feudalità volta al sostegno degli alleati e a garantirsi la conquista territoriale del regno. Così la compresenza di elementi e di centri di potere vecchi e nuovi creò una situazione di frizione alla lunga insostenibile. I Siciliani si sentirono pertanto danneggiati da Carlo I che, a sua volta, non dimenticò l’appoggio da essi assicurato a Corradino. I Siciliani poi non sopportavano i nuovi signori francesi, quando potevano manifestavano apertamente il loro dissenso verso la fiscalità angioina e consideravano una grave menomazione la perdita della capitale palermitana.

In tal situazione fu più che sufficiente – lo attesta una consolidata tradizione – l’offesa arrecata da un Francese a una donna siciliana uscita dalla chiesa di Santo Spirito lunedì 30 marzo 1282 – il lunedì di Pasqua – per dar luogo a un’insurrezione diffusasi come un violento incendio in tutta la Sicilia. I Francesi, investiti dai rivoltosi appoggiati da Giovanni da Procida e da Ruggero di Lauria, dovettero ritirarsi in Calabria, donde prepararono la riscossa vanificata dallo sbarco a Trapani del re Pietro III d’Aragona, marito di Costanza e genero di Manfredi, che in cinque giorni giunse fino a Palermo ove fu acclamato nuovo sovrano. Da quel momento i Francesi non fecero più ritorno nell’isola. Pietro III , tornato in Aragona, lasciò la reggenza al figlio Giacomo subito designato re autonomo della Sicilia, qualora fosse venuto meno il padre. Cominciò allora una lunga campagna militare francese nelle terre meridionali destinata a compromettere l’economia del regno, dando luogo a un processo di inarrestabile decadenza, premessa storica di quella molto dopo denominata «questione meridionale». Nel corso della guerra anche Giacomo abbandonò la Sicilia rimasta appannaggio del fratello con il quale si giunse alla fine della guerra del Vespro e alla pace di Caltabellotta (1302). L’isola passò così a Federico III con il titolo di re di Trinacria e con l’impegno di restituirla alla sua morte agli Angioini. Si trattò tuttavia di un compromesso che contribuì a separare a lungo la Sicilia dal Mezzogiorno italiano, tanto che si crearono allora due differenti regni, uno napoletano e l’altro siciliano, la cui unione ebbe luogo soltanto sotto gli Aragonesi verso la metà del XV secolo. I due stati per centocinquant’anni ebbero sorte diversa: la Sicilia aragonese fu sospinta verso la politica mediterranea ed entrò nell’orbita della penisola iberica; il regno napoletano invece divenne una potenza marinara volta dal Tirreno verso l’Adriatico e la penisola balcanica. Così gli Angioini, in precedenza stabilitisi in Albania, proiettarono la loro stirpe verso l’Ungheria; nello stesso tempo però furono attenti ai mutamenti in atto nella penisola italiana.

Napoli diventò capitale del regno con Carlo I (1266-1285) cui successero Carlo II lo Zoppo (1285-1309) e Roberto i (1309-1343) sotto il cui scettro il regnum assunse una funzione preminente nella vita politica e culturale italiana: divennero allora frequenti i contatti con Firenze e la Toscana. La peste del 1348 e la morte di Roberto portarono al trono Giovanna I (1343-1382). La situazione dello stato allora cominciò a peggiorare mentre si accesero le lotte fra i vari rami della dinastia, l’ungherese, la durazzesca e la tarantina. In breve una sorta di anarchia si impossessò dello stato e si dissestarono le finanze. Giovanna I poi fu una figura assai discussa per la sua politica, per i suoi dissennati amori e le sue vicende matrimoniali: seppellì tre mariti, morti in circostanze torbide e misteriose. In pari tempo anche in Sicilia la successione a Federico III (1377) determinò continue lotte fra i nobili alleati degli Aragonesi e quelli appoggiatisi a Napoli angioina. Morta Giovanna I, le lotte feudali resero assai ardua la successione e solo nel 1386 Ladislao di Durazzo fu eletto re, mantenendo lo scettro per ventiquattro anni, sino al 1414 e assicurando con non poche vittorie una certa ripresa del regno. Con l’avvento di Giovanna II (1414-1435) invece tutto piombò nuovamente nel caos, tanto che alla sua successione, onde assicurare un erede regale adeguato, intervennero, oltre ai vari rami dinastici, il papato e altri potentati italiani: la conclusione nel 1442 portò sul trono Alfonso V d’Aragona detto il Magnanimo, già detentore della Sicilia e della Sardegna.

Alfonso fissò la corte a Napoli e il suo regno (1442-1458) fu caratterizzato da vivacità, lungimiranza politica e interesse per la cultura. La capitale partenopea fu dunque un rinnovato punto di riferimento unitario del Mezzogiorno d’Italia e assunse aspetto di città umanistica oltre che di centro marittimo e commerciale. Tuttavia l’unità statale si dissolse alla morte del Magnanimo, allorché la corona aragonese e la napoletana si separarono: al fratello Giovanni spettò infatti quella d’Aragona con la Sicilia e la Sardegna, mentre al figlio naturale Ferdinando I (1458-1494) – Ferrante d’Aragona – andò quella di Napoli.

Ferrante attuò una politica centralistica che determinò vaste ostilità baronali esplose nel 1485 nella congiura dei baroni, ossia dei feudatari alleati agli Angioini rimpianti in quanto da essi erano stati colmati di privilegi sottratti loro dal centralismo ferrantiano. Appoggiati da papa Innocenzo VIII , i baroni insorsero e indussero alla ribellione anche L’Aquila, seconda città del regno. Nonostante tutto il sovrano riuscì però a mantenere il trono e a fare di Napoli un centro culturale e politico di importanza nazionale e internazionale.

Tuttavia la dissoluzione dell’unità meridionale, dopo la scomparsa del Magnanimo e la successiva divisione in due sfere di competenza, aragonese e angioina, mostrano a un tempo la fondatezza della primitiva divisione, successiva alla guerra del Vespro e alla pace di Caltabellotta, e la fragilità dell’unificazione del 1442, e l’uno e l’altro evento costituiscono i prodromi della definitiva spartizione dell’Italia meridionale. E la spartizione sarà una prima volta consacrata dall’ingresso di Carlo VIII a Napoli nel febbraio del 1495 e dalla fuga dalla metropoli partenopea di Alfonso II e di Ferrandino, tesa a mostrare l’impotenza degli stati italiani di fronte all’irruenza francese. Peraltro la situazione non si modificherà neppure in seguito alla sconfitta di Fornovo (1495) e al fortunoso ritorno del sovrano francese oltralpe. Infatti gli Aragonesi ripresero il controllo del regno con l’appoggio delle truppe spagnole guidate dal Gran Capitano Consalvo di Cordova. Così, in seguito a ciò, all’azione francese si contrappose la spagnola, dando in tal modo inizio a un conflitto che per mezzo secolo avrebbe visto la penisola italiana diventare campo di battaglia per la definizione del predominio francese o spagnolo nel suo territorio stesso e in tutta Europa.

Alla morte di Carlo VIII fece poi seguito l’iniziativa di Luigi XII che con una serie di alleanze occupò con estrema facilità Milano (1499) e preparò un futuro, complesso assetto della penisola italiana, compreso il Mezzogiorno. Infatti Luigi XII si volse a comporre trattative con Ferdinando Il Cattolico per definire la cacciata degli Aragonesi dal trono partenopeo e la pacifica spartizione delle terre del Sud tra Francia e Spagna, spartizione che fu decisa dal trattato segreto di Granata (1500). Così Luigi XII conquistò Napoli e divise il regno con Ferdinando Il Cattolico secondo una frontiera spartiacque tracciata fra Campania e Abruzzo, Basilicata e Molise. Secondo la suddetta intesa Campania e Abruzzo sarebbero toccati alla Francia, Puglia, Basilicata, Calabria e Sicilia alla Spagna. L’artificiosa spartizione territoriale generò tuttavia una guerra tra Francia e Spagna terminata con la sconfitta dei Francesi, vinti a Cerignola e sul Garigliano (1503) e nel cui corso ebbe luogo la famosa disfida di Barletta nella quale tredici italiani, provocati dai Francesi, combatterono con altrettanti avversari d’oltralpe riuscendo a batterli.

Infine si determinò un assetto del Mezzogiorno legato alla Spagna, volto a ricreare a suo modo un’unità che nei secoli precedenti si era realizzata in una condizione di indipendenza, mentre fra XV e XVI secolo si generò la perdita di ogni autonomia da parte dell’unico stato italiano sino ad allora formatosi con carattere nazionale.

Pertanto, se in controtendenza si sviluppò la vicenda storica dell’Italia settentrionale rispetto a quella di altre zone d’Europa, in controtendenza finì per mostrarsi pure quella del Mezzogiorno che dopo secoli di eventi volti a fare di tali province un regno unitario, alla fine venne asservito a una monarchia straniera. E dunque, mentre Francia, Inghilterra e stati spagnoli, alla conclusione del Medioevo costituirono un loro assetto unitario, l’unica monarchia nazionale italiana, fra XV e XVI secolo, si trovò in una condizione di servitù politica inversamente proporzionale alla grande fioritura culturale e civile della penisola, priva di libertà nel Quattrocento e nel Cinquecento, ma culla di grandi valori artistici e culturali, valori diffusisi in Occidente e destinati a tenere alto il nome di una terra un tempo con Roma punto di riferimento politico e in seguito, poi sebbene soggetta allo straniero, maestra di civiltà.

Comunque la storia del Mezzogiorno d’Italia rimase sempre di segno diverso rispetto a quella del Centro-nord e nelle terre racchiuse fra la Campania felix e la Sicilia mostrò una perdurante vocazione alla reductio ad unum, in prospettiva tesa a ricomporre, tre secoli dopo, con lentezza ma pur con una certa determinazione il volto unitario dell’intera penisola, compromesso dalla discesa dei Longobardi del 568 e mai più ripristinato per mille e trecento anni, ovvero sino al 1860-1861.



Allorché abbiamo insistito per mettere in evidenza gli elementi di contrasto evidenti nella situazione storico-politica della penisola italiana rispetto a quella di altre zone dell’Occidente, avevamo presente come largamente diverso da quello dell’Italia sia quello che i tedeschi denominano das Schicksal (il destino) delle altre terre europee, non solo dell’Ovest ma pure verso Est. E se fin qui ci siamo soffermati sui regni nazionali francesi, inglesi e iberici, ci volgeremo ora verso Oriente ove la sostanza della questione non muta. Si pensi in proposito alla Boemia, posta nell’Europa centrale, che nel corso del Medioevo fu importante per la sua posizione “nevralgica”, situata vicino alla Polonia, all’Ungheria, alla Moravia e al Sacro romano Impero , e che con il trascorrere dei secoli apparve sempre più rispondente a una vocazione mitteleuropea.

Il nome di Boemia deriva dalla tribù celtica dei Boi, una tribù battuta dai germanici Marcomanni, vicini ai Quadi, popoli a loro volta sostituiti dagli Slavi, a cominciare dal VI secolo avvicinatisi sempre più dall’Est verso il centro del continente e poi verso il Mediterraneo. Fra le popolazioni slave più significative furono per l’appunto i Cechi, dominatori della Boemia a partire dagli inizi del IX secolo, convertiti al cristianesimo dai santi Cirillo e Metodio, grandi evangelizzatori di genti slave e balcaniche. Come spesso avviene al nome della dinastia destinata a regnare sui Boemi dalla metà del secolo IX sino al 1306, ovvero i Premysl, fu data un’origine leggendaria, sempre ricordata nelle storie nazionali cecoslovacche e boeme. Esso deriverebbe infatti da un aratore – Prezmils in boemo antico – che impresse alla casata una vocazione di carattere agricolo; e l’agricoltura ebbe sempre grande importanza nella successione degli eventi legati alla zona boema e slovacca.

Un decisivo mutamento nella vita politica boema ebbe luogo però durante il regno di Venceslao (907-929), quando il paese entrò a far parte del Sacro romano Impero . Venceslao, santo patrono della Boemia, venne allevato alla fede cristiana dalla nonna Ludmilla, assassinata da sua madre, una pagana denominata Dragomira, decisa a governare quel popolo con durezza estrema e nelle convinzioni politeistiche. Divenuto re Venceslao, tra il 924 e il 925, incoraggiò le imprese missionarie e dette spazio alla Chiesa cristiana, poi riconobbe il re Enrico l’Uccellatore, il primo sovrano appartenente alla dinastia ottoniana, imprimendo al suo regno un orientamento filoimperiale e occidentale. Di diverso convincimento fu invece il fratello Boleslao, capo di un gruppo di nobili legati al paganesimo il quale uccise Venceslao, considerato perciò quasi subito martire della fede, come tale venerato a partire dal 985 e inoltre riconosciuto fondatore dello stato nazionale boemo. Con l’incoronazione a imperatore di Ottone i nel 962, la Boemia assunse il volto di un ducato imperiale e quelli che ne furono a capo ebbero il titolo di principi reali. Forte di tale denominazione, Boleslao II (967-999) condusse i Boemi verso una posizione prestigiosa, assicurando loro buone relazioni con il pontefice romano , Silvestro II , nonché con l’imperatore Ottone III , teso a guardare con attenzione ai fermenti che trasformarono la condizione delle terre del centro d’Europa e dell’Oriente verso la fine del X secolo. Bratislav I, nipote di Boleslao II (1035-1055), conquistò a sua volta la Moravia unendola alla Boemia all’inizio degli anni Ottanta dell’XI secolo. Dopo di lui Vratislav, principe dal 1061 al 1092, fu nominato re dal 1085, ricevendo tal nomina dall’imperatore Enrico IV , ma fu solo il grande Ottocaro i che divenne a tutti gli effetti sovrano a partire dal 1197. Con il che la Boemia, dalla fine del XII secolo, deve essere considerata un vero e proprio regno nazionale. Ottocaro poi fu l’artefice delle strutture politico-organizzative di quello stato e si collocò in buoni rapporti sia con Enrico VI,sia con Filippo di Svevia nel breve periodo del suo Impero e soprattutto ebbe contatti con Federico II che ne riconobbe la condizione ereditaria, ponendo in tal modo lo stato boemo sul piano delle più importanti dinastie occidentali. Ottocaro II di Boemia (1230-1278) regnò a sua volta per lunghi anni ed ebbe solidissima statura politica, tanto che per più motivi fu persino candidato alla carica imperiale.

Nel 1251 egli fu quindi duca d’Austria e uno dei suoi atti più significativi fu quello di organizzare una crociata contro gli Slavi, stanziati nella Prussia orientale, a sostegno dei cavalieri teutonici i quali, grazie al suo concreto impegno, riuscirono a conquistare la posizione chiave del castello di Koenigsberg. Successivamente egli conquistò la Stiria, la Carinzia, la Carniola e parte dell’Istria orientale, accendendo il sospetto dei principi Elettori che cominciarono a temere che egli riuscisse a conquistare la successione all’Impero. Nel 1273 pertanto gli Elettori, anche su consiglio di papa Gregorio X , scelsero come candidato alla corona imperiale Rodolfo d’A- sburgo il quale, riunita la dieta di Regensburg (1274), privò il rivale Ottocaro dei suoi diritti su Austria, Carinzia, Stiria, Carniola e Istria e quindi invase i territori boemi lasciando infine a Ottocaro soltanto la Boemia e la Moravia. Nel 1278 questi cercò di impossessarsi nuovamente dei territori sottrattigli e mosse guerra contro Rodolfo d’Asburgo, ma morì nel corso della battaglia di Marchfeld nel 1278. Così s’infranse per allora il sogno imperiale boemo.

L’elezione di Giovanni di Lussemburgo a sovrano di Boemia nel 1310 e inoltre il matrimonio di quest’ultimo con Elisabetta, la figlia di Venceslao, posero fine a un lungo periodo di lotte. Giovanni era il figlio dell’imperatore Enrico VII (1308-1313) e lasciò nelle mani del suo erede, re Carlo IV (1346-1378), la possibilità di regnare sulla Boemia. Carlo trascorse il periodo dal 1323 al 1330 presso la corte francese e sposò Bianca, sorella di Filippo VI (1328-1350), entrando anch’egli nell’ambito delle più potenti famiglie occidentali in grado di determinare importanti scelte politiche internazionali. Così dopo aver regnato per alcuni anni sulla Boemia in nome del padre Giovanni e aver combattuto a fianco del re francese a Crécy contro l’esercito inglese (1346), egli fu eletto re di Germania, assumendo la corona dianzi detenuta da Ludovico il Bavaro, il quale nel 1324 venne scomunicato dal papa Giovanni XXII . In tal modo Carlo riuscì ad acquistare una più salda posizione imperiale arricchita da un prestigio in precedenza mai riconosciuto ai sovrani boemi. Quindi, alla guida di un esercito, passate le Alpi, scese in Italia (1354) e giunse a Roma, ove fu incoronato imperatore il giorno di Pasqua del 1355.

Tornato a Praga (1356), divenuta allora un importante centro imperiale oltre che nazionale, egli emanò la famosa Bolla d’Oro con cui assicurò definitiva concretezza alla volontà politica dei principi elettori germanici ai quali fu dato il potere di conferire la dignità imperiale. Oltre che alla politica dell’Impero il sovrano boemo fu anche pronto a venire incontro ai voleri della Chiesa e del papa. Ad esempio fu in ottimi rapporti con il pontefice avignonese Clemente VI,tanto che lasciò quasi subito nelle sue mani Cola di Rienzo, il tribuno di Roma, il quale una volta deposto alla fine del 1347, dopo un lungo girovagare per le terre italiane del Centro-Sud, si era recato presso la corte boema. Qui re Carlo lo incontrò, lo incarcerò nella fortezza di Raudnitz, sul Danubio, per poi trasferirlo sotto scorta ad Avignone affinché il pontefice potesse interrogarlo e giudicarlo. Non per nulla, a proposito della sua eccessiva ortodossia venne chiamato da Guglielmo d’Occam «re dei preti».

Con Carlo IV dunque, francese di educazione e di lingua, la Boemia divenne un regno nazionale nel vero senso del termine e non fu casuale che durante il periodo della sua permanenza sul trono sorgessero i primi fermenti del sentimento nazionale ceco, contrassegnato da una crescente insofferenza per la presenza degli elementi germanici presso i vescovati cechi e le attività emergenti del regno. Sotto il suo dominio Praga, detta «la città d’oro» per i numerosi tetti, i suoi ponti e le ancor più numerose cuspidi di campanili avvolti da una copertura bronzeo-dorata destinata a brillare in modo indimenticabile al sole, dandole una colorazione iridescente ancora adesso tale da costituirne una peculiarità, diventò anche centro culturale a livello continentale. Infatti proprio nel 1348, sul modello di quella parigina, fu ivi fondata la Universitas carolina, una delle più gloriose d’Europa per tradizione nonché per la cultura dei suoi docenti.

Gli anni durante i quali Carlo si trovò sul trono furono battezzati dunque come età aurea della Boemia, dopo il 1378 caduta invece in un progressivo caos. Il figlio di Carlo IV , Venceslao, infatti, fu deposto nel 1400 e morì nel 1419, mentre i suoi successori, il più importante dei quali fu il fratello Sigismondo (1436-1434), apparvero incapaci di conciliare le tendenze nazionalistiche ceche con la progressiva penetrazione germanica in quelle terre; così il sentimento nazionale ceco trovò la sua espressione in Giovanni Hus. Ebbe pertanto allora origine la grande rivoluzione boema di carattere unitario sul piano politico ma pericolosamente frazionata su quello della fede. Gli Hussiti infatti, dopo l’iniziale spinta unitaria, si divisero in due correnti, una moderata e l’altra oltranzista.

I moderati, rifiutando di farsi passare per scismatici ed eretici, manifestarono il loro intimo rispetto per la fede che essi volevano porre in salvo sotto il controllo di un collegio di maestri e di teologi dell’università praghese. Essi in altri termini intesero battersi per il ritorno integrale al Vangelo, per una maggiore morigeratezza del clero, soprattutto dei suoi esponenti di maggior spicco, trasformatisi in un’accolta di ricchi proprietari terrieri spesso in contrasto con i contadini e i poveri. Sul piano liturgico poi la loro più decisa riforma si condensò nell’unificazione della comunione sotto le due specie del pane e del vino, sub utraque specie, e per ciò essi vennero detti utraquisti, secondo un rito tradizionalmente seguito nelle terre dell’Est e in particolare dai cristiani di tradizione ortodossa.

Gli oltranzisti invece, detti anche Taboriti, dalla località biblica di Tabor cui si ispirarono gli adepti della Chiesa di Cristo, rifiutarono i contatti con qualsiasi gerarchia e si limitarono soprattutto a far proseliti fra i contadini, dei quali intesero preservare le terre, anche quelle da essi requisite al clero di campagna con la violenza, quindi proclamarono la rivoluzione nelle città in nome della natio dei Cechi da sottrarre a ogni tendenza e presenza germanica. Sul piano liturgico i Taboriti spesso fanatizzati proclamarono l’abolizione dei sacramenti, meno quelli del Battesimo e dell’Eucarestia nella quale peraltro rifiutarono la presenza reale del Cristo, considerata soltanto un fatto di natura spirituale. Vennero poi evitate e addirittura respinte le pratiche ascetiche, i digiuni, le penitenze, i voti, i pellegrinaggi, le preghiere per i defunti nonché la più moderna concezione del Purgatorio di cui, non trovandosi traccia nei testi sacri, si pretese il più completo e radicale rifiuto, mentre l’aldilà fu ridotto alla tradizionale dottrina legata ai novissima, ossia all’Inferno e al Paradiso. Unico mediatore tra Dio e l’uomo fu a loro parere Cristo, mentre ogni altro elemento naturale o soprannaturale – compreso il culto della Vergine e dei santi – venne svalutato e accantonato. Sul piano politico-sociale i Taboriti propugnarono la più completa uguaglianza e la lotta contro i poteri feudali, mentre si batterono per l’acquisizione di forme di libertà ancora inattuali vuoi per la società ceca vuoi, in genere, per quella occidentale.

Contro Hussiti e Taboriti furono scatenate quattro crociate annegate nel sangue e nelle repressioni più crudeli contro un movimento ormai di carattere nazionale nel quale tuttavia si mantenne vivo il sentimento di rinnovamento ecclesiastico, esposto secondo tendenze e accenti che si ritrovarono nel XVI secolo in ambito protestante. La lotta tra cattolici, Hussiti e Taboriti, data anche la difficoltà di giungere a un accordo invano richiesto da papa Eugenio IV al Concilio di Basilea, durò per interi decenni e assunse a volte punte di inaudita violenza. Momento drammatico fra gli altri fu la battaglia di Domàzlice dell’agosto 1420 in cui Utraquisti, Chiesa dell’Anticristo e Hussiti vinsero contro i Tedeschi. Negli anni successivi si radicò allora la convinzione che non sarebbe stato possibile annientare un movimento che, comunque lo si voglia intendere, contribuì a sconvolgere economicamente la ricca Boemia e valse a far sì che una popolazione profondamente occidentalizzata si allontanasse a lungo e pericolosamente dal resto del continente europeo.

L’intervento al Concilio di Costanza dell’imperatore Sigismondo, importante per garantire un più corretto funzionamento dell’assise, inaugurò una profonda crisi in quanto uno dei teologi invitato, benché già scomunicato, ai lavori, per l’appunto il boemo Giovanni Hus (1367-1415), da cui presero nome i suoi seguaci, forse indottovi dalla presenza del suo sovrano, assunse una posizione del tutto estremistica che finì per comprometterlo e perderlo definitivamente di fronte agli elementi più importanti della Chiesa ivi presenti. In Praga, Hus aveva ricevuto una soddisfacente preparazione teologica e in quella città aveva esercitato la funzione di professore, quindi di rettore dell’università praghese, unendo al magistero scientifico quello pastorale, predicando in lingua boema e non in latino – ecco una scelta per allora altamente rivoluzionaria – e ottenendo un grande successo forse proprio per aver avuto il coraggio di discostarsi sensibilmente dall’ortodossia e dalla consuetudine. Influenzato dalla dottrina di Wycliffe e da una fiorente tradizione teologica boema, affinata dal confronto con la cultura di un’agguerrita Chiesa rabbinica, Giovanni si propose di dare piena attuazione alla riforma della Chiesa, propugnando la diminuzione dei poteri del pontefice e l’esclusiva, indiscussa autorità della Sacra Scrittura, superiore a tutto e in ogni caso alla clericalis auctoritas. Anzi, sostenne Hus, se il predominio pontificio andava respinto, altrettanto doveva esserlo quello degli ecclesiastici di origine quasi interamente feudale, chiuso e privo di aperture verso la nuova società e le sue esigenze sociali e nazionali. Così al ridimensionamento del papato egli aggiunse e anzi premise quello dei religiosi secolari e regolari. Nella protesta hussita si accompagnarono poi princìpi e finalità di natura squisitamente politica e sociale. Egli infatti esaltò il predominio ceco e la difesa dei deboli e degli oppressi, segnatamente dei contadini economicamente soffocati da un clero maggiore avido di benefici e di danaro, quindi corrotto e pronto a ogni bassezza pur di arricchirsi.

Chiamato a discolparsi di fronte all’assise di Costanza che non apprezzava per nulla atteggiamenti volti a screditare anche il Conciliarismo, in nome di principi nazionali già serpeggianti in Concilio e in parte condivisi e ascoltati dalle delegazioni dei vescovi nazionali, il teologo boemo fu violentemente accusato da Pietro di Ailly che ne definì la posizione come pericolosa eresia. L’estremismo di Ailly giocò tuttavia un pessimo servigio a Hus che da tale intransigenza fu indotto ad assumere nella sede conciliare un comportamento del pari oltranzista e polemico, ostentato quasi sfrontatamente anche per la già ricordata presenza dell’imperatore Sigismondo di Lussemburgo e dei grandi Elettori tedeschi da cui il praghese si attendeva appoggio e copertura. Questi infatti, allorché Hus si rifiutò di ritrattare le sue convinzioni giudicate pericolose, gli concessero un salvacondotto imperiale affinché cercasse scampo nella fuga. Ma tutto ciò non bastò a salvare Hus poi raggiunto, imprigionato, giudicato e condannato al rogo (1415). Il processo, celebrato a Costanza e seguito con attenzione politica e religiosa, generò costernazione e rabbia e contribuì a creare un moto che per decenni sconvolse il mondo boemo, come s’è accennato, segregandolo dall’Europa.

La reazione immediata al sacrificio di Hus fu il tragico coinvolgimento di Gerolamo da Praga, discepolo del teologo ucciso, il quale riassunse e ribadì le posizioni dello sventurato maestro con il risultato di finire anch’egli sul rogo nel 1416. I drammatici eventi di Costanza e la passione nazionale ceca trasformarono un moto di protesta religiosa in un movimento rivoluzionario.

La duplice condanna di Hus e del suo allievo scatenò una ribellione contro l’Impero e il papato per la riforma della Chiesa e l’indipendenza ceca. All’inizio i rivoluzionari, è giusto denominarli così, fissarono i loro punti programmatici negli Articoli di Praga che previdero la libertà di predicazione anche in una lingua diversa dal latino, la proibizione per la Chiesa di possedere beni temporali, il diritto popolare alla repressione dei beni ecclesiastici e il diritto per i laici di ricevere la comunione secondo la specie del pane e del vino al pari dei sacerdoti. Gli Hussiti si rivelarono forti nelle città e più ancora nelle campagne ove furono naturalmente protetti dai contadini più poveri e difficilmente poterono essere scoperti e colpiti dai fulmini della giustizia imperiale ed ecclesiastica. Le loro riunioni furono quindi piuttosto libere e avvennero in luoghi chiamati con nomi biblici. Per esempio la città di Hradista divenne Tabor, di qui il movimento detto dei Taboriti il cui capo Giovanni Ziska con un agguerrito esercito entrò nella città di Praga il 31 luglio 1419.

Un cenno almeno faremo infine all’ultimo re boemo Giorgio Podiebradi (1458-1471), un utraquista il quale tentò di reintrodurre la pace nel martoriato paese ma fallì soprattutto quando volle proporre un piano in qualche modo volto a creare una prima forma di confederazione europea, secondo un progetto che fece capo all’avventuriero francese Antonio Morin. Ma l’imperatore Federico III e Luigi XI di Francia, i quali mostrarono di accogliere con benevolenza e interesse l’insolito tentativo unionista e sovranazionale, fecero poi cadere miseramente il piano con il suo ideatore, trascinando nella sconfitta il sovrano boemo che l’aveva fatto proprio esponendosi pericolosamente a una completa sconfitta politica. Anche in conseguenza di tale evento dal 1471 al 1526 il regno di Boemia fu posto sotto l’egida della dinastia polacca degli Jagelloni i quali tuttavia ebbero poteri assai limitati in quanto tutta la terra boemo-morava passò gradualmente sotto il controllo degli Elettori e dell’Impero, sino a che nel 1526 Ferdinando I d’Asburgo, imperatore dal 1556 al 1564, all’indomani della scomparsa di Luigi II Jagellone nella battaglia di Mohacs, non divenne in prima persona sovrano dei boemi, inaugurando quella supremazia asburgica durata da allora in poi sino alla fine della prima guerra mondiale (1918).



Non lontana dalla Boemia crebbe una popolazione sensibilmente diversa da quella di quel regno e della maggior parte delle terre orientali e balcaniche e quindi sarebbe difficile scorgere connessioni con altre situazioni politico-sociali della stessa zona o di parti più lontane del continente. Ma se un punto di contatto riusciamo a scorgere con le altre province d’Europa, esso è rappresentatato dalla vocazione dei Magiari alla fondazione di un regno e al raggiungimento di una indipendenza che li diversificasse soprattutto dai vicini.

Per Ungheria, è pleonastico dirlo, intendiamo quella parte dell’Europa orientale compresa fra la valle danubiana a Sud e i monti Carpazi a Nord. Il territorio annoverò parti della Pannonia e della Dacia ma fu denominato Ungheria soltanto verso la fine del IX secolo nel corso dell’occupazione dei Magiari, succedutisi agli Unni di Attila, agli Ostrogoti e agli Avari. I Magiari furono originariamente una popolazione di lingua ugro-finnica, migrata verso il V secolo dai monti Urali verso il Caucaso, venendo in contatto anche con tribù turche e vissuta in prevalenza tra il Volga e il Don. Spinti verso Occidente dai Peceneghi, i Magiari nell’896 inviarono i loro uomini a sostegno dell’imperatore Arnolfo di Carinzia durante la sua guerra contro i Moravi. Fu allora che i Magiari riportarono notizie sull’ospitalità e sull’amenità della regione carpatica e così finirono per insediarsi in Ungheria sotto la guida di Arpad, considerato il capostipite della dinastia reale ungherese; poi, in piccola parte si stanziarono in Moravia e nella Germania orientale.

Eccellenti cavalieri, mercenari e guerrieri forti in battaglia e pronti alla morte per difendere le loro terre da incursioni e sconfinamenti di altri popoli che tentassero di penetrare nelle località da essi considerate di loro pertinenza, furono temuti predoni, invasero terre e città occidentali, seminando ovunque terrore e morte, tanto che in francese antico e pure in friulano, le zone ove di preferenza ebbero luogo le razzie di quei predatori, il termine “ogre” stette a indicare indifferentemente “ungheri” e “orco”, e le famiglie temevano il loro avvicinarsi in quanto erano ritenuti rapitori e uccisori di bambini, del cui sangue sarebbero stati avidi suggitori. Naturalmente in tutto ciò v’è molto di leggendario e tuttavia il pericolo ungarico dominò l’Occidente fra IX e X secolo tanto è vero che quei popoli furono affrontati direttamente dai duchi sassoni, anzitutto da Enrico I l’Uccellatore, il quale in un primo tempo negoziò una tregua con loro (924) per riprendere le armi contro di essi, una volta che riuscì a rafforzarsi maggiormente (933); ma i risultati non furono in complesso eccessivamente incoraggianti e gli Ungheri continuarono a vivere di migrazioni, battaglie e razzie.

Il loro stile di vita fu però alterato e in prospettiva capovolto da Ottone di Sassonia, futuro imperatore, che li sconfisse a Lechfeld nel 955, in una battaglia destinata a modificare la situazione della dinastia sassone e dell’Occidente. Infatti, anche in seguito alla grande vittoria contro gli Ungheri, Ottone conseguì la corona imperiale e trovò la forza per domare quelle genti, presto costrette a concludere negoziati commerciali e politici con la Sassonia e la Baviera e altrettanto rapidamente indotte ad accettare la presenza di monaci benedettini che introdussero presso di loro l’insegnamento cristiano. Così nel 975 il principe Geza, pronipote di Arpad, compì un importante passo politico e religioso accettando il battesimo cristiano.

Il primo, vero re d’Ungheria fu Stefano I (977-1038), figlio del capo magiaro e principe Geza, cui successe avviando subito un ampio programma di evangelizzazione. In questo spirito, convinto che la conversione al cristianesimo oltre a essere una scelta di vita rappresentasse pure l’unico mezzo per inserire a pieno diritto il suo popolo nel consesso dell’Impero e dei regni occidentali, Stefano represse con la forza le rivolte pagane, soprattutto quelle animate dagli ungheresi denominati “Neri” o pagani, quindi accolse gruppi di missionari presto stanziatisi in varie zone del paese, in particolare ci riferiamo alla fondazione del grande monastero benedettino di Panonalma, presto entrato in contatto con il clero franco e con quello romano che consolidarono il tentativo stefaniano sia dal punto di vista religioso sia da quello politico. Così nel giorno di Natale dell’anno Mille egli ricevette da papa Silvestro II la corona, poi detta di Santo Stefano, da allora divenuta il simbolo del nazionalismo ungherese ma in certo modo anche dell’ideale imperiale, incarnato anch’esso dalla corona di Santo Stefano, sino al 1918 e al definitivo tramonto della dinastia asburgica.

Nella formazione del suo governo Stefano, poi santificato, si fondò sul modello tedesco, incoraggiando l’attività agricola, creando un esercito ed emanando leggi volte a salvaguardare la proprietà e i diritti dei sudditi. Nonostante però i grandi successi conseguiti, alla sua morte seguirono anni di torbidi e conflitti. Ladislao I (1077-1095) rafforzò il regno da un punto di vista religioso e politico, tuttavia non riuscì ad affermare il potere della corona, quasi sempre legato alla volontà personale e al prestigio dei singoli sovrani. Pertanto quando nel 1222 il debole Andrea II (1205-1235) fu costretto dai nobili a emanare la Bolla d’Oro che affermava i privilegi dell’aristocrazia e pure taluni diritti primari dei sudditi meno potenti, il regime autocratico precedentemente vigente fu in buona parte interrotto.

Ad Andrea fece poi seguito Bela IV (1235-1270) che nei lunghi anni del suo regno dovette affrontare il grave e per allora irreversibile pericolo rappresentato dai Mongoli, fra il 1241 e il 1242 giunti sino alle rive del Danubio ove portarono distruzioni senza pari e morte. Verso la metà del secolo comunque si allentò la morsa dei successori di Gengis Kahn, rientrati dopo innumerevoli razzie nei loro territori asiatici, senza che fosse loro consentito il passaggio del Tibisco; così re Bela poté dare inizio alla ricostruzione delle città e a quella delle campagne sconvolte. Inoltre quello stesso re (la cui figlia Maria fu moglie di Carlo II d’Angiò, re di Napoli) esercitò un forte potere e l’Ungheria, dopo il controllo della Galizia, acquistò la corona della Croazia, giungendo sino in Bosnia-Erzegovina, conseguendo in tal modo lo sbocco sull’Adriatico. Tuttavia con la morte di Andrea III (1290-1301) terminò praticamente la dinastia Arpadiana e nel 1308 il primo sovrano straniero rivendicò la corona ungherese. Si trattava di Carlo Roberto d’Angiò (Caroberto) che con l’appoggio iniziale di Bonifacio VIII e poi dei sovrani napoletani ebbe la corona dal 1307 al 1342 e che con il figlio Luigi il Grande, regnante dal 1342 al 1382, si adoperò per portare gli influssi dell’economia, della cultura e dell’arte occidentale in Ungheria.

Caroberto ebbe una mente saldamente organizzativa che gli consentì di avviare una politica matrimoniale apportatrice di notevoli successi politici: infatti nel 1320 sposò Elisabetta di Polonia, mentre suo figlio Andrea condusse all’altare Giovanna I di Napoli, saldando con ciò ulteriormente il destino della corona ungherese alla napoletana. La corte magiara apparve in quegli anni straordinariamente rinnovata, aumentò la popolazione del regno la cui economia conobbe un consistente progresso, sia in campo agricolo, sia in quello dell’artigianato e della prima industria. La figlia di re Luigi, Maria, fu poi incoronata nel 1352 regina d’Ungheria, così il suo consorte, l’imperatore Sigismondo di Lussemburgo (1387-1437) governò come suo successore fino alla morte, incoraggiando durante quel regno i commerci e le arti. Tuttavia egli indispose gli Ungheresi, avversi sia ai Tedeschi che ai Boemi, per la sua contemporanea funzione di re di Germania e di Boemia, nonché di imperatore. Sigismondo fu altresì malvisto per le sue ripetute ed eccessive imposizioni fiscali e per il suo attaccamento alle dottrine hussite. Si temette infine che egli non fosse in grado di opporsi al rinnovato, crescente pericolo turco accentuatosi nel XV secolo, allorché quella temibile popolazione si avvicinò sempre di più al cuore del vecchio Impero bizantino e alle regioni balcaniche. Quindi scoppiò una rivolta e quando Sigismondo, fattasi ancor più pressante la minaccia nemica, dovette cominciare le operazioni militari, fu sconfitto a Nicopoli nel 1396 e perdette la Serbia, la Bosnia, la Valacchia e la Moldavia.

Alla morte del contestato sovrano, fu accettato come monarca di Ungheria – sarebbe stato difficile operare una diversa scelta – lo sposo della figlia del re scomparso, Alberto V d’Austria (1397-1439), re germanico poi sovrano di Boemia e candidato all’Impero la cui successione sul trono di santo Stefano fu condizionata alla sua rinuncia al serto imperiale. Alberto tuttavia nel marzo del 1438, oltre a essere re di Germania, nonostante le sue precedenti assicurazioni volte a negare la sua intenzione di divenire imperatore, ebbe pure la corona di Boemia. Egli possedette notevoli doti diplomatiche, riuscì a porre fine alle lotte civili boeme e rese migliore la situazione amministrativa tedesca e ungherese. Purtroppo però venne a morte nel 1439 mentre combatteva contro i Turchi. Notevole è il fatto che egli sia stato il primo della successione ereditaria degli Asburgo sul trono del Sacro romano Impero .

Dopo la battaglia di Varna combattuta ancora una volta contro i Turchi nel 1444 e persa, nonostante il valore e l’intelligenza militare di Giovanni Hunyadi, salì sul trono il figlio di Alberto V, Ladislao V (1440-1457), che regnò in una situazione nazionale complicata e confusa in cui l’Ungheria non poté liberarsi dalla tutela imperiale. Ma la soluzione di problemi così delicati fu trovata più tardi allorché si affidò il potere al generale Giovanni Hunyadi, eroe e straordinario personaggio militare, che riuscì in una fase iniziale trascorsa al servizio di Ladislao a contrastare concretamente i Turchi. Giovanni aveva studiato arte della guerra in Italia sotto la guida di Francesco Sforza e nel 1443 lanciò la cosiddetta «lunga campagna» antiturca conquistando Sofia, la Bulgaria, la Serbia e la Bosnia. Alla morte di Ladislao, quindi, i nobili magiari, decisi a impossessarsi del trono, si rivolsero al figlio di Hunyadi, personaggio popolarissimo. Si trattava di Mattia Corvino (1458-1490), al quale si debbono importanti riforme politiche e sociali nonché l’introduzione del Rinascimento in Ungheria. A eleggerlo fu la Dieta nel 1458, ma il suo regno fu contrastato dall’imperatore Federico III . Nonostante le forti opposizioni egli seppe tuttavia resistere e vincere e inoltre migliorò notevolmente la sua posizione allorché, in seguito al suo matrimonio con la figlia di Giorgio Podiebradi, ultimo re boemo, regnò pure su Praga sino a che non cedette quel trono alla dinastia polacca degli Jagelloni. Comunque egli fu sempre un indomito combattente e riuscì ad annettere all’Ungheria vasti territori della Moravia, della Slesia, della Carinzia, della Stiria nonché Vienna che fu scelta addirittura quale capitale del regno nel 1485. In quegli anni il suo esercito, l’Armata Nera, comandata da Giovanni Haugwitz, sembrò invincibile. Mattia incoraggiò i commerci e l’industria ma soprattutto la cultura. Nel 1475 fondò l’università di Budapest dotata di una fra le più fornite biblioteche del XV secolo e resa celebre dalla presenza di una vera legione di amanuensi italiani ivi trasferitisi per copiare codici pervenuti da ogni parte dell’Occidente. La sua morte improvvisa avvenuta a Vienna il 6 aprile del 1490, proprio mentre cercava di regolare i problemi della sua successione, lasciò l’Ungheria in una situazione precaria da cui non riuscì più a risollevarsi. Così alla fine del secolo quel regno, il più importante dell’Est europeo in età medievale, fu avviato a un’irreversibile crisi. Restano le grandi opere compiute dai sovrani ungheresi e la loro resistenza ai Turchi, un grande merito acquisito nei confronti di tutto l’Occidente salvatosi anche grazie al valore dei Magiari.

Notevole fra le altre appare la più grande città ungherese, Budapest, sorta ai nostri tempi (1873), dall’unione di tre città diverse, Buda e O-Buda, situate sulla destra del Danubio, e Pest, sulla sinistra. I resti di Aquincum, a nord di O-Buda comprovano che già in età romana quel posto era abitato: la distruzione di Aquincum non comportò tuttavia l’abbandono del luogo il cui nome successivo di Buda si ricollega alla tradizione di Attila. Si ritiene però che la denominazione originaria di Pest in lingua slava o Ofen in tedesco ( = stufa) alludesse alle numerose fonti calde che lì sgorgano dalla destra del Danubio, oppure alle fornaci di mattoni e tegole ivi presenti. Dopo l’avvento degli Ungheresi re Stefano fondò a Buda una chiesa, ma i cristiani del luogo ebbero vita travagliata e il loro vescovo, Gherardo, di origine latina, nel 1040 fu precipitato dalla collina di Buda dai pagani del luogo, ribellatisi alle nuove pratiche religiose. Comunque la città fu residenza vescovile e dal 1156 capitale regale e pertanto sede di una vivace corrente di commerci. Nel 1241 anche Buda venne devastata dai Tatari e, per resistere meglio a eventuali successivi attacchi, il re Bela edificò una grande fortezza da allora in poi denominata Buda, mentre la città si chiamò Buda antica. Sempre nel XIII secolo sorse in Buda un tempio, oggi dedicato a san Mattia e allora chiamato della Madonna, e presso l’isola “delle lepri” furono edificati alcuni monasteri ove visse Margherita, la giovinetta regale che lasciò il suo nome all’isola. Anche la prima Dieta nazionale in località Rakòs fu lì convocata dal re Ladislao IV detto il Cumano (1262-1290), il difensore di Rodolfo d’Asburgo, e quindi nemico di Ottocaro di Boemia. Dopo la morte dell’ultimo sovrano della dinastia Arpadiana, Andrea III , la città di Buda contrastò la successione di Caroberto d’Angiò e gli si sottomise, costretta, solo nel 1307 allorché Carlo fece coniare proprio a Buda il primo fiorino d’oro ungherese. Luigi II d’Angiò favorì molto lo sviluppo di quel centro urbano che sotto Sigismondo fu provvisto di una sontuosa reggia. Buda poi divenne per breve periodo capitale imperiale. Durante il regno di Mattia Corvino la città si ampliò ancora e attorno alla residenza reale sorsero numerosi palazzi nobiliari di impronta rinascimentale conferita loro dagli architetti italiani. Dopo la sua morte la città subì un progressivo declino, sino a che nel 1514 non venne occupata e incendiata dai Turchi e fu quello il primo di una serie di attacchi culminati nella completa occupazione della terra d’Ungheria operata da Solimano nel 1541. Dopo di che i sultani vi rimasero stabilmente sino al 1686 allorché tutto quel centro venne liberato da Carlo di Lorena. Nella sua travagliata vicenda pertanto la capitale ungherese attesta anch’essa il tributo di sangue con cui i Magiari difesero la civiltà europea dopo la caduta dell’Impero bizantino.



Data la natura generalmente pianeggiante dei suoi territori, esclusa la zona carpatica, e considerata la vicinanza con popoli aggressivi e dotati di uno spiccato spirito di conquista come i Magiari e gli Slavi, senza far cenno alle ripetute aggressioni tatariche, la Polonia, nonostante sia stata contraddistinta da una concreta volontà di unificarsi e di esprimere il suo spirito di nazionalità, fu sempre costretta a difendere con poca fortuna le sue terre e i suoi confini tanto che, riflettendo sulle sue vicende,Voltaire nel XVIII secolo definì il polacco tra i più sventurati popoli del nostro continente cui fu riservata sorte ingrata e quasi irreversibile.

Comunque, malgrado le condizioni sfavorevoli di base, le origini dello stato polacco ricordate nella Cronaca detta di Gallus Anonimus – a questo proposito va detto che esso appare in perfetta tendenza con la maggior parte dei regni europei – risalgono almeno al X secolo con l’ascesa al trono del sovrano identificato nelle fonti come il primo re di Polonia, Miezsko I della dinastia dei Piasti, il quale governò dal 963 al 992. Ben consapevole della minaccia esercitata dai Boemi sulle pianure polacche, Miezsko si risolse a giurare fedeltà all’imperatore Ottone i, quindì accettò il cristianesimo e pose la sua terra sotto la protezione papale per impedire che la Chiesa polacca cadesse sotto la sfera d’influenza di quella germanica. Postosi pertanto in una situazione di relativa tranquillità, procedette alla conquista delle regioni baltiche, della Slesia e di quella che venne detta Piccola Polonia. Suo figlio Boleslao i, detto il Coraggioso o l’Impavido (992-1025), fu il primo a godere espressamente del titolo di re. Egli continuò la politica di conquiste del padre e, sfruttando i rapporti di amicizia stretti con il giovanissimo imperatore Ottone III che lo incoronò sovrano nel 1000, presso la tomba di Sant’Adalberto, in suolo polacco, riuscì ad annettere al suo regno Cracovia e in seguito la Pomerania, la Lusazia e per un brevissimo periodo esercitò il controllo persino sulla Boemia. Tuttavia la morte di Ottone e l’ascesa al trono di Enrico II che non lo vide di buon occhio mutarono sensibilmente la situazione e lo costrinsero a difendere con le armi e non sempre con fortuna le sue conquiste. Il trattato di Bautzen (1018) con cui dovette rinunciare alla Boemia pose fine al conflitto. Allora Boleslao si rivolse verso Est sconfiggendo il principe Jaroslav i di Kiev nella battaglia di Bug. Si impadronì di Kiev e cacciò dal trono Jaroslav sostituito con il fratello Svatopluk, divenuto nel frattempo suo genero. Alla sua morte questo grande sovrano lasciò una Polonia che giungeva dall’Elba al Bug, ovvero dalle terre germaniche alle ucraine e dal Baltico al Danubio.

Il successore di questo forte monarca, Boleslao II (1039-1081), continuò la ormai tradizionale politica polacca, cercando di mantenere e di completare le precedenti conquiste ungheresi, boeme, germaniche e ucraine. Inoltre per rafforzarsi quel re sfruttò il contrasto tra Gregorio VII ed Enrico IV . In funzione antimperiale fu infatti riconosciuto e sostenuto da Ildebrando di Soana (1076). Così, allorché Enrico IV consolidò la sua posizione antiromana e si volse contro la Chiesa polacca e contro l’arcivescovo di Cracovia (1078), Boleslao, vittima di una congiura di palazzo filoenriciana, finì i suoi giorni in esilio. Il successore Boleslao III Boccatorta (1102-1138) cercò di resistere all’imperatore Enrico V che invase le terre della Slesia (1109). Allora il sovrano, nell’intento di controllare meglio un regno così grande e per così dire multinazionale, decise di dividere lo stato in tre principati affidati ai figli, ma proprio tale disegno portò la Polonia al declino. Sulla base di tale risoluzione al maggiore dei principi toccò la Pomerania con la città di Cracovia nonché il controllo delle altre parti dello stato. Per mantenersi meglio in forze Boleslao III giurò fedeltà all’imperatore Lotario II di Supplimburgo (1125-1137) e in tal modo continuò le conquiste verso Est, raggiungendo la città di Danzica. Alla sua morte la corona passò a Boleslao IV (1146-1173), combattuto e sconfitto da Federico Barbarossa.

Verso la fine del XII secolo e agli inizi del XIII cominciò un periodo torbido e complesso della vicenda polacca, in cui divenne sempre più difficile comprendere quale dei sovrani dirigesse effettivamente la politica di quel regno. Qualche barlume di ripresa poté registrarsi comunque negli anni di Danilo Romanovic, principe di Galizia, figlio di Roman Mistislavic (1221-1264) il quale cercò di spostare il baricentro della politica polacca verso Est, distruggendo i rivali galiziani e della Volinia. Egli fondò le città di Lwow (Leopoli) e di Chelm e rafforzò commercialmente il paese. La situazione del regno fu però assai compromessa dalle invasioni mongoliche che dal 1241 al 1245 schiacciarono Polacchi e Ungheresi. Danilo cercò di controbbattere la presenza tatarica ma invano, e morì quasi in condizioni di vassallo.

Di fronte alla minaccia mongolica, la più forte e temibile, cui si aggiunsero quelle determinate dalle spinte dei Prussiani di origine germanica e dei Lituani, la Chiesa polacca, l’unica istituzione rimasta forte e integra negli ultimi decenni del XIII secolo, si avvalse dell’aiuto dei Cavalieri teutonici volti a fondare anch’essi un vero e proprio stato. La rinascita polacca ebbe inizio nel XIV secolo con Casimiro il Grande (1333-1370), il quale anzitutto procedette alla riunificazione del regno rafforzato dalla cessione della Pomerania orientale e dell’alta Slesia ai Cavalieri teutonici che in questo modo liberarono il resto della Polonia dal loro controllo, lasciando ai Boemi le terre di loro competenza. In tal modo Casimiro poté riprendere una politica di realizzazioni sociali garantita da buone leggi e sostenuta dalle armi, grazie alle quali conquistò la Mazovia e le terre della Rutenia. Nominato suo erede Luigi di Ungheria (1370-1382), protesse le arti e la cultura, accompagnando la crescita economica del regno da lui condotto verso un progresso politico e civile interrotto dalla sua morte e dalle controverse successive vicende. La regina polacca Jadwiga andò a improvvide nozze con Ladislao II Jagellone (1386-1434) che si conclusero inizialmente con l’alleanza polacco-lituana e poi con il passaggio della Polonia sotto il controllo della medesima Lituania.

Comunque da tali eventi nacque un potente regno, poco contrassegnato da caratteristiche nazionali e quindi debole in prospettiva ma nell’immediato capace di armare un forte esercito che fu rivolto a contrastare i Cavalieri teutonici i quali, continuando la loro politica ecclesiastico-militare e al tempo stesso economica, volta contemporaneamente contro la Polonia e la Lituania, furono finalmente affrontati in una serie di battaglie in Europa orientale, la più importante delle quali fu quella detta di Tannenberg del 1410 che segnò il declino dei Cavalieri e del loro predominio su una considerevole parte di terre polacche, lituane e ucraine.

Da allora i Cavalieri teutonici ridussero progressivamente la loro influenza, ancor più ridimensionatasi durante gli anni del regno di Ladislao III Jagellone (1434-1444) e durante quelli di Casimiro IV Jagellone (1447- 1492), re di Polonia e granduca di Lituania. Casimiro condusse ancora una volta la Polonia – contraddistinta da alti e bassi, da rovesci improvvisi e da altrettanto rapide riprese – a una posizione di preminenza nell’Europa orientale. Con lui la dinastia Jagellonica finì con il regnare su molti stati. Egli fu il figlio di Ladislao II e fratello di Ladislao III . Dapprincipio Casimiro, il quale aveva avuto una buona educazione giuridico-economica e militare ed era dotato di solida cultura, fu eletto granduca di Lituania e nel 1444, in occasione della morte del fratello nella già ricordata battaglia di Varna, gli successe al trono come unico erede. Certo egli si considerò re polacco pur se ebbe sempre una particolare predilezione per la Lituania, predilezione che tuttavia non gli permise di difendere al meglio le terre lituane e i porti situati sul Baltico dalle mire del principato di Mosca che, forte di taluni feudatari locali in dissidio con il sovrano, insidiò le sorti del ducato lituano.

Casimiro tuttavia conseguì vistosi successi contro i Cavalieri teutonici. Una rivolta di nobili prussiani contro il rigido governo dei Cavalieri (1454) gli dette modo di conquistare con le armi tutta la Prussia con la vittoria di Konitz. Nel 1466 fu infine concluso un trattato in base al quale i polacchi acquistarono la Prussia occidentale e l’Ordine teutonico fu obbligato a contentarsi della Prussia orientale rimasta nelle sue mani come feudo della corona polacca.

Casimiro IV (1454-1492) concluse importanti nozze con la principessa Elisabetta d’Asburgo. Con questa unione, allora, oltre che con i matrimoni di figli e figlie con altrettanti prestigiosi esponenti di casate reali, la dinastia degli Jagelloni acquistò il controllo politico dell’Ungheria, della Boemia, della Lituania nonché della Polonia. Fu quello dunque il periodo di maggior “visibilità” politica della casata jagellonica e della Polonia, raggiunta anch’essa dalla cultura e dalla civiltà rinascimentale che ne fece a tutti gli effetti e per sempre un regno occidentale che Casimiro seppe reggere con forza e moderazione e con indubbia abilità politica, anche se fu criticato – ma è un rilievo ingeneroso – per essere sembrato più abile nella caccia che negli affari di stato, mentre fu tra i sovrani che seppero dare alla Polonia spicco maggiore.

Le traversie storiche e la necessità di provvedere alla difesa del regno resero difficoltoso lo sviluppo delle città polacche, cresciute in ritardo rispetto ad altre dell’Est e soprattutto dell’Occidente. Comunque Varsavia, fondata nel XIII secolo, assunse subito l’aspetto di un centro imponente, dotato di superbe chiese come San Giovanni, oggi cattedrale, e Santa Maria, ambedue edificate sotto l’influenza dell’architettura prescelta dall’Ordine teutonico cui si deve una quantità di edifici di culto nelle diverse regioni dell’Est più o meno poste sotto il suo controllo. E anche se non rimane alcun edificio storico del XIII-XIv secolo e del Rinascimento perché gran parte della città varsaviana andò distrutta in un rovinoso incendio del 1431, le carte e le piante rimaste consentono di avere un’idea delle sue costruzioni gotiche e permettono di rilevare che essa fu edificata secondo un modello italo-germanico allora comune alla maggior parte dei centri europei.

Importante fu poi Magdeburgo situata sulla parte orientale del corso dell’Elba, da considerarsi in origine un centro slavo, e poi divenuto di volta in volta germanico e polacco e che nella sua duplice natura incarna il travagliato destino di una zona dalla nazionalità non sempre sino in fondo determinata e quindi soggetta a differenti e ripetute dominazioni che ne hanno secolarmente contrassegnato l’architettura, la storia e in altri termini l’intera esistenza. Magdeburgo fu menzionata per la prima volta nell’805 ma acquisì importanza strategica in particolare nel 968, allorché divenne una diocesi arcivescovile dotata di ampi e ricchi possedimenti immobiliari che compresero centri come Meissen, Havelburg, Brandeburgo, Merseburgo e Neumburg e i suoi margravi divennero grandi Elettori del Sacro romano Impero , esercitando una notevole influenza ecclesiastica ma pur politico-economica e culturale su tutte le terre attraversate dall’Elba.

Quasi completamente distrutta da un incendio del 1188, uno dei tanti che compromisero le città medievali di ogni parte del continente, per la loro struttura di centri dotati in gran parte di costruzioni in legno, Magdeburgo risorse nel XIII secolo acquisendo maggior potere economico e commerciale, in quanto fu dotata di un particolare statuto che le assicurò un’amministrazione largamente autonoma, ovvero il Magdeburger Richt, una forma di autogoverno che fu conferito ad altre città germaniche, polacche e più in generale dell’Europa orientale. Forte del suo nuovo statuto, Magdeburgo entrò nell’ambito della Lega Anseatica ove non riuscì ad affermarsi oltre un certo livello, in quanto il suo sviluppo politico ed economico fu in parte frenato dai suoi arcivescovi almeno sino a tutto il XV secolo.

Prestigiosa città con maggior sicurezza sempre aggregata alla vicenda polacca fu Cracovia, collocata sulla Vistola e affermatasi per tutta l’età medievale come snodo economico e politico nell’ambito di tutta l’Europa orientale. Se dobbiamo credere a una leggenda molto nota fra i Polacchi essa sarebbe stata fondata all’inizio del secolo VIII dal principe Krak da cui avrebbe preso il nome. Comunque già agli inizi del suddetto secolo vi si trovò stabilita la tribù locale di Wislania. Nel X secolo poi fu conquistata da Mieszko i per svilupparsi con i suoi commerci e con la diocesi dopo il Mille. Nel 1138 divenne la capitale polacca ed ebbe un notevole incremento abitativo e cittadino sino a quando non fu distrutta dai Mongoli nel 1241. Dopo di che andò riprendendosi e fu dotata di uno statuto dello stesso tipo di quello magdeburghese e nel 1320 divenne nuovamente capitale dei re polacchi a cominciare da Ladislao I il Breve (1260-1333) che di lì partì per organizzare una decisa campagna militare contri i Cavalieri teutonici e per unire tutti i nobili polacchi in un solo regno. Tutto ciò conferì pertanto notevole importanza nazionale a Cracovia e alla sua centralità nell’ambito della vicenda polacca.

Storia complessa e travagliata fu quella di Danzica, significativo centro portuale del Baltico, sorta alla foce della Vistola. In origine essa fu una comunità di Slavi menzionata per la prima volta nel 997. A partire dall’XI secolo entrò tuttavia nella sfera d’influenza germanica e fu meta preferita di commercianti e uomini d’affari tedeschi che la resero un centro prospero dal XII secolo, quando entrò nella Lega Anseatica. Data significativa per Danzica fu comunque il 1308, anno in cui ne divennero padroni i Cavalieri teutonici che la dominarono sino al 1446, determinandone una natura germanico-polacca, rafforzata da re Casimiro IV che in seguito a una fortunata campagna militare la tolse ai Cavalieri per annetterla al regno polacco, che ne fece il suo più importante sbocco sul mare e le assicurò al tempo stesso una particolare forma di autonomia consentendole di diventare il più frequentato snodo marittimo di tutto il Baltico meridionale e settentrionale.

Oltre che nelle città sino a ora ricordate i Polacchi esercitarono una sensibile influenza politica dall’inizio del secondo millennio sulle terre della Slesia, una regione orientale situata sul corso superiore dell’Oder, dal VI secolo e sino al IX appartenuta a differenti tribù slave e poi contesa fra i Polacchi e i Cechi. Alla fine del X secolo Mieszko i, forte dell’appoggio degli Ottoni, ne fece un possedimento polacco consolidatosi durante il regno di Boleslao i. Nel Mille divenne poi sede di un vescovato e nel 1063 fu amministrativamente suddivisa in due zone dette dell’alta e della bassa Slesia. L’immigrazione tedesca da allora in poi fu sempre più incoraggiata soprattutto nell’alta Slesia, divenuta zona germanizzata e rivendicata a più riprese dagli imperatori della casata di Franconia e poi dagli Svevi. Nel 1335 invece la stessa terra venne annessa al regno boemo, sulla base di un progetto originario di Ottocaro II poi ripreso dall’imperatore Carlo IV . Ma l’evento non mutò le sue tendenze tedesche che la portarono a unirsi all’imperatore Sigismondo, quando questi cominciò la campagna di repressione contro gli Hussiti, fra il 1425 e il 1435. Suddivisa in due principati relativi all’alta e bassa Slesia, la regione fu poi governata dall’Ungheria fra il 1469 e il 1490 per passare alla Boemia sino al 1526, anno in cui venne acquisita dagli Asburgo che ne completarono la germanizzazione.

Onde ricostruire sia pure per grandi linee una storia della formazione e delle modificazioni del regno polacco, non si può fare a meno di menzionare una terra ben distinta da tutte quelle che la circondano ma, nel medesimo tempo, per un consistente periodo all’unisono con le vicende polacche dell’ultimo scorcio dell’età medievale. Intendiamo – come è facile comprendere – fare qui riferimento alla Lituania, un paese baltico la cui storia differisce sensibilmente da quelle delle vicine Lettonia ed Estonia. Infatti, mentre le ultime due caddero sin dal XII secolo sotto l’influenza inflessibile dei Cavalieri teutonici, la Lituania riuscì a mantenersi integra e ad avere un avvenire piuttosto prospero di nazione. Nel XIII secolo essa divenne infatti granducato e restò in parte legata alla sua eredità pagana cui fu profondamente radicata, onde resistere meglio agli attacchi degli Ordini militari cristiani e all’influenza esercitata dai missionari.

Comunque questi ultimi poterono di più dei Cavalieri teutonici e di Livonia e dei loro metodi in gran parte coercitivi. Così nel 1251 il granduca Mindaugas, circondato com’era di terre cattoliche, comprese tra la Polonia e l’Ucraina, finì per accettare il battesimo cristiano, seguito rapidamente dalla maggior parte della sua popolazione; cosa che sta a significare come il gesto granducale sia stato effettuato anche per dare una legittima conclusione a un processo di cristianizzazione partito dal basso e quindi condiviso dal granduca che non aveva interesse a estraniarsi dal suo paese e dalla sua gente. La conseguenza di tale atto fu il rapidissimo riconoscimento di questo sovrano da parte di Innocenzo IV (1243-1254). Dopo di che la regione accettò in breve usi e costumi comuni alla Polonia e all’Ucraina. Tuttavia settori pagani ancora alquanto forti e temuti, specialmente nelle campagne, scesero alla riscossa e si giunse in tal modo all’assassinio di Mindaugas nel 1263. I suoi successori però mantennero il granducato legato alla nuova fede e nel XIV secolo i granduchi Gedimin e Olgered occuparono la Bielorussia, parte dell’Ucraina e della grande Russia, emergendo, sia pure per breve periodo, fra gli stati nazionali più potenti a livello continentale.

La perdurante minaccia degli Ordini cavallereschi indusse tuttavia i Lituani ad allearsi saldamente con il regno polacco mediante le nozze fra il granduca Jagellone e la già ricordata principessa Jadwiga, erede del trono polacco. Sotto la dinastia Jagellonica la Lituania giunse al massimo della sua potenza rivelatasi appieno nella battaglia di Tannenberg (1410) conclusasi con la sconfitta dei Cavalieri teutonici che dalle regioni polaccobaltiche intendevano giungere su suolo lituano. Le guerre e le imboscate contro i Teutonici continuarono tuttavia per gran parte del XV secolo e si conclusero con un’altra vittoria granducale: la pace di Torun del 1466 e l’acquisto della Pomerania. In quel paese tuttavia fu sempre più diffusa la cultura polacca introdotta dal clero cattolico e mantenuta sempre più vivace dai matrimoni fra le casate reali polacche e lituane.

Diminuito però il pericolo dei Cavalieri teutonici, alla fine del XV secolo indeboliti e tesi in prevalenza a conservare le terre dianzi acquisite più che a tentare ulteriori avventure militari, temute dopo le precedenti alterne vicende, si profilò per la Lituania una nuova minaccia a Est, rappresentata da un altro, possente e presente nemico: il granducato moscovita, soprattutto durante gli anni di Ivan III , principe di Mosca e zar di Russia (1462-1505). Ma è spesso questo il destino delle terre di frontiera portate a far parte in vario modo di paesi e vicende diversi, destino che colpì la Lituania come, in misura ben maggiore nel corso dei secoli, pesò sulla vicina e sfortunata Polonia sempre pronta e attenta sin dall’età di mezzo a rafforzare la sua nazionalità e sempre preda di mire altrui.



Come dianzi accennato, il discorso relativo alla Polonia e alla Lituania ci porta a soffermarci sulla Russia la cui origine come stato nazionale pone problemi assai interessanti sebbene di non facile soluzione. Anzitutto per parlare della Russia va fatto cenno alla questione slava, il più ampio gruppo etnico e linguistico appartenente al ceppo indoeuropeo, situato in massima parte nelle regioni orientali del nostro continente nonché in quelle sud occidentali. Gli Slavi possono suddividersi agevolmente in tre gruppi: Slavi occidentali che comprendono Polacchi, Slovacchi, Cechi oltre ad altri più ristretti ceppi della Germania occidentale; Slavi meridionali facenti capo a Serbi, Bulgari, Macedoni, Sloveni, Croati; Slavi orientali fra i quali includeremo grandi Russi, Bielorussi o Russi bianchi e Ucraini.

Mentre originariamente gli Slavi furono fra loro collegati dalle comuni tradizioni scismatiche, in seguito essi si distinsero a seconda della loro adesione ai due principali filoni della tradizione cristiana, la Chiesa occidentale romana e la orientale ortodossa. Se fino al V secolo Slavi di varia provenienza rimasero stanziati nelle loro terre d’origine costantinopolitana, con il VI e VII secolo ebbero inizio le loro migrazioni dalla bassa Vistola e dal basso Oder verso le terre occidentali e il mar Mediterraneo. Per prima cosa spingendosi verso Occidente essi penetrarono fra l’Oder e l’Elba, lungo il corso superiore del Dnepr e poi in Boemia, in Ungheria e nei territori balcanici sino all’Adriatico, difficoltosamente raggiunto solo in pochi tratti della costa, mentre in prevalenza la V ¨olkerwanderung slava, fortemente contrastata dai Bizantini nonché nel secondo millennio dai Veneziani, si rafforzò nelle zone continentali retrostanti. La presenza slava comunque presto o tardi si impose mantenendo caratteristiche diverse a seconda dei luoghi ove essi si stanziarono: gli Slavi occidentali divennero europei, mentre gli orientali rimasero spesso legati alle loro più antiche tradizioni.

Degli Slavi orientali e occidentali fece peraltro parte la Russia, la più vasta zona dell’Europa dell’Est che ebbe sin dall’inizio una popolazione fortemente influenzata da elementi slavi anche se in parte innegabile risulta una certa influenza normanno-baltica che la storiografia sovietica fra la prima e la seconda metà del XX secolo ha cercato di minimizzare e di negare con tutte le sue forze e con argomentazioni a volte speciose e non del tutto significative. Infatti difficilmente può completamente cancellarsi anche in terra russoeuropea la presenza normanna, in quanto i Normanni variaghi, provenienti dalle zone baltiche arrivarono con sicurezza almeno in Ucraina e nella Russia meridionale, così come i Normanni vichinghi raggiunsero numerosi la Francia, l’Inghilterra, il Mediterraneo nonché il Mezzogiorno d’Italia.

Ciò non toglie però la preponderante influenza slava sulla Russia che conobbe una lenta ma profonda evoluzione sino a che, al termine del XV secolo, Ivan III (1462-1505) fu in grado di rivendicare la successione dall’Impero romano e da quello bizantino e Mosca assunse il nome di terza Roma dopo che fu per secoli legata a Bisanzio, denominata a sua volta anche in ambienti occidentali «Altera Roma», ovvero la seconda Roma. La pianeggiante steppa russa fu sin dai tempi più antichi elemento di grande attrattiva per popoli e razze d’ogni tipo. Fra i numerosi gruppi lì stanziatisi possiamo annoverare gli Sciti, i Sarmati, gli Avari, i Kazari, i Bulgari, i Goti, gli Unni, i Magiari e i Normanni. Dal IX secolo però gli Slavi orientali occuparono la maggior parte della Russia occidentale soggetta dianzi ai Kazari.

La prima fondazione dello stato russo, quindi il suo ingresso ufficiale nella storia si pone di solito con l’apparizione di Rjurik, morto fra l’879-880 e capo di un sostanzioso gruppo di Variaghi con il suo congiunto Oleg e con il figlio Igor XIII con i quali si diresse verso Kiev. Egli si stabilì inoltre a Novgorod, di cui sarebbe stato il fondatore (862) e deve considerarsi il capostipite della dinastia rurikide. Novgorod, situata nella Russia nord-occidentale sul fiume Volkhov, vicino al lago di Ilmen, fu uno degli insediamenti russi menzionati per la prima volta nell’859. Durante la dominazione del parente di Rjurik, Oleg, e poi del già menzionato Igor, i Variaghi raggiunsero Kiev, fondando ivi uno stato presente sulla scena politica fino al XIII secolo. La maggior parte delle notizie sulla dinastia rurikide, a volte intrise di elementi leggendari, può reperirsi nella prima Cronaca Russa, considerata non del tutto attendibile soprattutto in merito agli elementi riferiti alla fondazione dello stato russo. Tuttavia, a parte talune esagerazioni e alterazioni del vero, non può negarsi la presenza della dinastia rurikide, ovvero dei principi russi che governarono dall’862 al 1596. Nel 989 il principe Vladimiro costrinse gli abitanti di Novgorod a convertirsi al cristianesimo.

Trascorso il primo periodo ricordato come quello relativo all’espansione della Russia di Novgorod, si determinò il successivo predominio della città di Kiev e dell’Ucraina che annientarono la presenza dei Kazari ed estesero la loro influenza nel Caucaso e durante il regno di Vladimiro i il Santo (970-1015) rafforzarono consistenti legami con l’Impero bizantino. Vladimiro, inizialmente pagano, fu esiliato in Norvegia dal figlio Yaroslav il Saggio, volto ad annettere Novgorod, cui concesse un particolare statuto nel 1019, a Kiev. Dopo poco tuttavia, sostenuto dai suoi parenti scandinavi, Vladimiro, esiliato in Ucraina, sconfisse e uccise il figlio e dominò su Kiev. A quel punto, verso il 987, egli si convertì al cristianesimo e in forza di un preciso accordo con l’imperatore Basilio II il Macedone aderì con il suo popolo al rito bizantino ortodosso cui la maggior parte della Russia rimase da allora fedelmente legata, e concluse poi un vantaggioso matrimonio con la principessa Anna, sorella dell’imperatore Basilio.

Notevole fu poi il regno di Vladimiro II il Monomaco (1053-1125) che compì ben ottanta azioni di guerra molto spesso contro i Polacchi minacciosamente ribellatisi a Kiev e alle terre del Sud-Est dell’Ucraina. Importante fu una sua testimonianza scritta detta Poucenie in cui suddivise lo stato tra i fratelli, da considerarsi un documento importantissimo che resta testimonianza inoppugnabile dello smembramento dei domini kieviani, dalla seconda metà del XII secolo soggetti agli attacchi dei Cumani (Kiev, divenuta indipendente attorno al 1150, fu saccheggiata e bruciata dal principe di Suzdal nel 1240) e poi nel XIII secolo a quelli ben più temibili dei Mongoli. La prima invasione tatarica ebbe luogo nel 1223 per ripetersi dal 1237 al 1240, periodo in cui i russi furono soggiogati e schiavizzati dal khanato mongolico dell’Orda d’Oro, uno dei khanati originati dalla divisione dell’impero di Gengis Khan (1167-1227). Ai sovrani russi furono imposti allora pesanti tributi, mentre le loro città come Kiev furono assoggettate agli “infedeli” (1240). Tuttavia dopo quell’anno dovette essere accettata la dominazione mongolica ma Kiev continuò a giacere distrutta e perse la sua grande cattedrale di Santa Sofia, la chiesa della Decima, il monastero delle Grotte e tutte le case denominate del Podol. Seguì allora il momento più glorioso di Novgorod, il regno di Alessandro Nevskij, principe di Vladimir, di cui subito diremo. Dal XIV secolo la minaccia maggiore per Novgorod divenne Mosca che cercò di renderla vassalla. Novgorod chiese allora aiuto ai Lituani ma nel 1478 fu occupata e annientata da Giovanni III , il nonno di Ivan il Terribile che distrusse anche il grande commercio di pellicce che aveva fatto di quella città un centro conosciuto in Occidente come in Oriente. Il richiamo a Novgorod porta con sé quello a Kiev, uno dei più importanti centri della pianura russa fino al 965, situata sul fiume Dnepr, detta la madre di tutte le città russe, nata forse come deposito commerciale slavo, fondato come si ritiene, all’inizio dell’era cristiana, dai tre fratelli slavi, Sc’cek, Khoriv e Kiiv. Dominata dai Kazari nell’864, fu conquistata dai Variaghi novgorodiani e nell’882 per merito di Oleg divenne la principale realtà politica, specialmente per opera di Svatoslav, principe dall’845 al 971, che condusse la Russia kieviana all’apice della potenza. Figlio del principe Igor e di santa Olga, egli guerreggiò quasi sempre fino alla sua morte (969), sconfiggendo i Kazari, i Circassi caucasiani, i Bulgari del Volga e quelli del Danubio annientati su richiesta di Bisanzio che, preoccupata alla fine per l’eccessiva intraprendenza di Svjatoslav e per le sue pretese sulle regioni danubiane, lo affrontò nel 911, facendolo uccidere in un’imboscata dai peceneghi.

Prima sede della Chiesa cristiana nazionale, Kiev (988) fu chiamata la Gerusalemme russa, nota anche per la cultura che riuscì a diffondere soprattutto a opera di Daniele il Pellegrino, monaco e viaggiatore, autore di un’importante cronaca di un suo viaggio in Terrasanta svoltosi fra il 1106 e il 1107, all’indomani della prima crociata, alla quale non fu estranea anche una certa presenza delle regioni orientali del continente europeo. Daniele rimase per un anno in Palestina, vide anche Cipro e l’Asia Minore oltre a Gerusalemme e descrisse con vivacità le funzioni liturgiche pasquali gerosolimitane. Colta e ricca, Kiev prosperò sempre più sino al 1169 allorché iniziò il suo declino accresciutosi per l’invadenza tatarica che fu pure responsabile dell’assalto e della distruzione di Smolensk situata anch’essa sul Dnepr. Menzionata una prima volta nell’882, quest’ultima città divenne importante centro commerciale al pari di Kiev e Mosca. Dopo la distruzione mongolica (1237-1240) essa fu conquistata e ricostruita dai Lituani, dando luogo a una secolare lotta fra Lituani e Russi, i quali nel 1370 la occuparono per abbandonarla ai Lituani che la presero nel 1408 per renderla alla madre Russia nel 1514.

Dalla dominazione mongolica e dalla conseguente riscossa russa nacque tuttavia uno stato unitario che ebbe il suo punto di forza nel granducato di Mosca giunta a una condizione di promettente supremazia a causa della sua ricchezza e della sua posizione strategica. A controllare il principato moscovita furono i componenti della dinastia di Rjurik. Mosca, con Novgorod e Kiev, nutrì allora un duplice, intelligente disegno volto allo stesso tempo a neutralizzare il più possibile la presenza mongolica, resa meno virulenta con l’andare degli anni, e altresì teso a strumentalizzare quella stessa presenza contro l’espansione tedesca dell’Ordine teutonico nonché contro quella, a suo modo altrettanto pericolosa, dei Polacchi. Proprio quest’ultima tuttavia fu arginata soprattutto da Novgorod sul quale la sovranità tatarica fu soltanto nominale. Lo stesso stato però nel XIII secolo dovette respingere contemporaneamente gli assalti degli Svedesi e dei Cavalieri teutonici.

A battere decisamente gli Svedesi sulla Nieva fu nel 1240 il già menzionato Alessandro Nevskij, così denominato dal fiume ove ebbe luogo la storica vittoria russa. Alessandro poi vinse un’altra importante battaglia sul lago gelato di Peipus in Estonia nel 1242 e per queste sue leggendarie azioni militari fu da allora in poi un venerato santo dalla Chiesa ortodossa. La supremazia politica all’interno del mondo russo venne contesa da varie dinastie. All’inizio tuttavia essa fu appannaggio della città di Vladimir, il cui signore ebbe titolo di gran principe, mentre nel 1229 vi si trasferì il metropolita Massimo.

Il primo a fregiarsi del titolo di principe di Mosca fu però il figlio di Alessandro, Danilo, che portò quella città alla condizione di principato (1280-1303). Ivan i, figlio di Danilo di Mosca, fu principe di Vladimir per diventare poi gran principe moscovita dal 1331. Egli fu chiamato anche «Kalita» ovvero “buon raccoglitore di danaro” per la sua abilità di trovar sempre nuove risorse in moneta. Ivan i ebbe però pur notevoli doti diplomatiche in forza delle quali si alleò con i tatari contro il principe Alessandro di Tver (1338), scomodissimo vicino, e proprio tale azione gli consentì di sconfiggere l’avversario e di raccogliere consistenti tributi dai nobili russi nonché di assumere il già menzionato titolo di gran principe di Mosca ove fece trasferire la diocesi del metropolita della Chiesa ortodossa a partire dal 1326 ivi definitivamente radicata. Dato il suo inserimento nell’area moscovita, Vladimir cercò di liberarsi anche dell’ingerenza mongolica, ma ciò non gli fu possibile, almeno sino al tempo di Ivan II il Rosso (1353-1359). Il vero stato russo sorse però a Mosca sulle rovine dell’Orda d’Oro, quando dopo una serie di sconfitte il principe moscovita Dimitri conseguì una significativa vittoria contro il Khan Tataro Mamai nella battaglia di Kulikovo sul Don (detta Pian delle Beccacce) nel 1380. La politica di liberazione dai Mongoli costituì d’altronde l’interesse peculiare di Ivan III il Grande, gran principe di Mosca e zar di Russia dal 1462 al 1505. Ivan avviò una serie di attacchi militari che accrebbero i territori moscoviti, sconfisse i Mongoli nel 1480, ponendo fine con ciò al suo stato di vassallo dei Tatari. Fra il 1463 e il 1485, in poco più di un ventennio liberò Yaroslav, Rostov, Novgorod e Tver. Combatté poi contro i Polacchi e i Lituani conquistando tuttavia solo l’Ucraina settentrionale. Sposò quindi Zoe, nipote di Costantino XI , ultimo imperatore bizantino che gli conferì i mezzi per dichiararsi Zar o «Caesar Romanus» nonché i poteri di consolidare la sua posizione politico-religiosa quale protettore della Chiesa ortodossa. Tali nozze sottolinearono così il passaggio del potere imperiale da Bisanzio a Mosca concretamente espresso anche nelle cerimonie dell’incoronazione. Ivan III stabilì altresì un saldo rapporto con i nobili di più modesto lignaggio, assoggettando i grandi proprietari terrieri detti anche Boiari. L’organismo collegiale della nobiltà – la Duma – ebbe scarsa influenza sul principe che assunse da allora poteri sempre più assoluti. Come suo successore nel 1502 egli scelse Basilio III , il figlio maggiore di Zoe, che tuttavia non riuscì mai a governare. Vi riuscirà invece suo nipote, Ivan IV il Terribile (1530-1584), il quale, fra l’altro, nel 1570 annientò la maggior parte degli abitanti di Novgorod deportandone i sopravvissuti. Si accentuò allora il distacco della Russia da Bisanzio non più politicamente operante, nonché dall’Occidente europeo. Tuttavia Mosca mantenne sempre rapporti con Roma. Italiani furono infatti gli architetti chiamati a costruire il Cremlino, sede dell’autorità politica ed ecclesiastica moscovita.

Mosca, situata sulla Moscova, secondo la tradizione sarebbe stata fondata nel 1147 dal principe di Suzdal, Yuri Dolgoruki, che dette lì una memorabile festa il 4 aprile di quell’anno, prima menzione scritta di quel luogo. Tuttavia ben prima di quella data dovette figurare lì un insediamento fortificato, di anno in anno rinsaldatosi sino al 1156, allorché si cominciò a ricordare il Cremlino, la fortezza russa più conosciuta, originariamente in legno e poi rifatta in mattoni a partire dal XIV secolo. Il Cremlino ebbe forma triangolare, contò quattro passaggi più un’uscita segreta che metteva direttamente al fiume Moscova. All’interno annoverò vari edifici, fra i quali le cattedrali dell’Assunzione e di San Michele Arcangelo. Va aggiunto poi che anche altri centri urbani ebbero il loro Cremlino presente fra l’altro a Novgorod, Rostov, Vladimir e Smolensk. I principati adiacenti e i Mongoli minacciarono spesso Mosca che nel XIII secolo subì due saccheggi per opera dei Mongoli, ma sempre fu ricostruita. Per la terza volta Mosca conobbe l’assalto e l’incendio tatarico fra il 1380 e il 1382, ma Ivan III la ricostruì fra il 1462 e il 1505, allorché essa, abbellita e ingrandita, divenne ufficialmente capitale di tutte le Russie.



Se, con un altro cambiamento di rotta, lasciando le terre dell’Est e lo stato nazionale russo, ci volgiamo alle popolazioni baltiche, noteremo subito che anch’esse, secondo quella che, tranne alcune eccezioni – l’Italia è la più vistosa con le città della Fiandra –, abbiamo individuato come una tendenza piuttosto comune del Medioevo europeo, sono contraddistinte da una volontà che le sospinge abbastanza presto verso la formazione di ampi regni, principati e ducati. Tuttavia un elemento originale va aggiunto a quanto evidenziato, ovvero la capacità dei popoli dell’estremo Nord di superare la concezione dello stato rigorosamente nazionale per dar vita a una sorta di formazione federale o comunque sovranazionale che denota da parte dei componenti, da un lato, la presenza di forti elementi comuni che consentono la fusione volta a superare confini territoriali ed egoismi dinastici e, dall’altro, una rilevante capacità governativa destinata a permettere ai popoli che la manifestano una maggiore visibilità politica complessiva. E ciò non è poco se si pensa che potenti vicini confinavano con i paesi scandinavi e che un differente, meno vigile comportamento avrebbe esposto quegli stessi popoli ad essere assorbiti dall’Impero germanico che nacque in quello stesso periodo e quasi sempre rivolse verso il Mediterraneo la sua vitalità e le sue grandi ricchezze.



La Svezia è il regno collocato nella parte orientale della Scandinavia, confina a Est con i Finnici, a Occidente con la Norvegia, a Sud con il Baltico; di fronte le si pone la Danimarca. Per la maggior parte gli svedesi discendono da tribù germaniche insediatesi in quella zona sin dall’antichità e dal cosiddetto periodo neolitico. La prima forma di governo identificabile con un regno fu quella degli Svear, nella regione Malariana dominata da Uppsala. Furono poi i suoi sovrani, dal VI secolo in poi, a estendere il loro controllo verso il Sud, finendo col dare il loro nome a tutta la penisola poi detta svedese e quindi con il fondare una serie di laboriose comunità situate lungo il Baltico, tutte coinvolte nelle incursioni vichingo-variaghe a un certo punto – VIII -IX secolo – giunte sino alle terre slave, al Volga, al Kazari e persino alla Curlandia.

Il IX secolo fu comunque quello in cui lo sviluppo degli Svear si fece più promettente, lo stesso in cui sant’Anscario introdusse ivi le prime forme di cristianesimo, tenendo come punto di partenza il vescovato di Amburgo, una sentinella avanzata per la cristianizzazione dell’estremo Nord (829): a ogni modo la maggioranza rimase pagana sino a dopo il Mille e il grande tempio di Uppsala godette di estesa rinomanza, anche se il re Erik Segersaell, il conquistatore della Danimarca, presto presa e presto perduta, accettò già prima dell’inizio dell’XI secolo il battesimo. Tuttavia suo figlio, re Olaf Skoetkonung, può considerarsi il primo re cristiano di Svezia (1008) e colui che compì passi concreti, cosa non facile, per sottrarre il regno agli influssi pagani. Re Anund tentò poi con il fratello Edmondo il Vecchio (1050-1060) di fondare una Chiesa nazionale svedese (1066), suscitando con ciò una reazione pagana, vinta definitivamente solo nel 1089.

La nuova situazione religiosa portò alla crisi Uppsala e si generò allora un incremento economico e politico verso le fertili province della Gotlandia occidentale da cui provennero i re svedesi dal 1080 al 1250. Comunque, allorché si ebbe un vescovato svedese, fu posto anch’esso ad Uppsala per non mancare di rispetto alle tradizioni ecclesiastiche sempre presenti in quella città. A regnare furono allora gli esponenti di due dinastie di re Stenkil e di re Sverker che dettero vita a una forma di potere in realtà poco ordinata. Notevole fu il regno di Erik IX (1155-1160) della dinastia Sverker, il quale guidò una crociata in Finlandia ove contava di portare la croce di Cristo e la bandiera svedese, ma fu martirizzato nel 1160 divenendo il santo patrono della Svezia. Da lui discendono i sovrani svedesi sino al 1250. L’ultimo monarca di quella dinastia fu Erik XI Ericcson che regnò dal 1222 al 1229 e poi dal 1234 alla metà del secolo, ma dovette gradualmente cedere il potere al cognato Birger, al quale fu data la dignitas di Jarl, originariamente equivalente al comando della flotta, ma presto destinata a conferire a chi ne divenisse possessore un potere politico più ampio. Infatti il figlio di Birger, Valdemaro, prese la corona che mantenne dal 1250 al 1275, fondando la dinastia Falkung; tuttavia le contese familiari tra esponenti di quella casata gli fecero perdere il trono acquisito da Magnus Ladulas (1275-1290).

Seguirono anni difficili e regni contrastati che tuttavia, tra la fine del XIII e la prima metà del XIV secolo, ampliarono il potere della Svezia in Finlandia e in Norvegia, ove con un’accorta politica matrimoniale gli Svedesi cominciarono ad acquistare una progressiva influenza sino a che Magnus Eriksson (1319-1363) ereditò contemporaneamente le due corone. Con il 1332 poi anche la Danimarca entrò nella sfera di competenza svedese, realizzando così una forma di dominio, come s’è accennato, sovranazionale e antinobiliare. Le più potenti casate però, che ebbero nella prima metà del ’300 una forte rappresentante nella famiglia di santa Brigida, presto allontanatasi dalla sua patria per seguire la sua vocazione religiosa in Avignone e più lungamente a Roma, contrastarono Magnus e riuscirono a porgli contro il figlio che gli si ribellò, ma premorì al padre.

La sua scomparsa comunque non migliorò la situazione politica che nella seconda metà del XIV secolo e agli inizi del XV degenerò in continue sommosse di volta in volta norvegesi e danesi, tese sempre a indebolire la corona svedese e terminate con la creazione dell’Unione di Kalmar (1397) e con l’elezione di re Erik di Pomerania (1389-1449). Tale unione poi fu mantenuta a prezzo di sacrifici e contese che dettero luogo a lunghi periodi di torbidi e a brevi parentesi di pace e sviluppo. Una di queste fu rappresentata dal regno di Carlo VIII Knuttson (1448-1470), il quale tuttavia si rese conto della difficoltà di mantenere unite Danimarca, Svezia e Norvegia e intuì la necessità di interrompere il sogno sovranazionale, teoricamente affascinante ma in concreto, alla lunga, poco perseguibile. Il Medioevo svedese termina dunque con l’appannamento di un nobile tentativo unionista in controtendenza con la politica continentale europea ma destinato a infrangersi contro interessi nazionalisti. Comunque, sebbene sotto forme differenti e larvate, gli effetti dell’unione Kalmariana coinvolsero Svezia, Norvegia e Danimarca sino al 1814.



La Norvegia è situata nella Scandinavia occidentale e fu contraddistinta a partire dal IV sino all’VIII secolo dalla presenza di piccolissimi raggruppamenti politici autonomi. Nello stesso periodo numerosi gruppi di commercianti e intraprendenti navigatori vichinghi partirono da quelle coste per recarsi sino ai limiti del Baltico orientale, mentre in Occidente si diressero verso l’Islanda, l’Inghilterra, la Scozia, le coste francesi e, passate le colonne d’Ercole, il Mediterraneo sino alle coste italiane del Sud. Sempre in Occidente i navigatori vichinghi, giunti oltre le Faroer e la Groenlandia scoprirono, così si ritiene, l’America settentrionale denominata Vinlandia. Le civiltà e le forme di governo individuate all’esterno insegnarono a un certo punto ai Vichinghi la via dell’unione. Così la loro terra comparve riunita in regno per la prima volta nell’872, poi sotto la guida di Harald il Biondo che sino al 940 unificò sotto il suo scettro la maggior parte dei territori norvegesi. Dopo di lui cominciarono però lunghe lotte dinastiche: divenne re Eric i, Ascia Insanguinata (940-960), così detto in quanto uccise il maggior numero dei suoi fratelli e competitori della corona. Oltre che in Norvegia egli estese il suo possesso sul regno eptarchico di Northumbria, costituendo uno dei primi esempi di dominio normanno su terre europee. Olaf II il Santo (1016-1030), a sua volta, convertì al cristianesimo i Norvegesi e fu ucciso da un gruppo di fanatici ribelli alleati con i Danesi che a quel punto ampliarono il loro potere sulla Norvegia con Sveno, figlio di Canuto il Grande (1028-1035). Il figlio di Olaf, Magnus I il Buono (1035-1047), salì poi al trono dividendo il regno con lo zio Harald Hardrada che regnò da solo dal 1047 al 1066 e fu l’ultimo sovrano norvegese a cercare di esercitare il suo inserimento in Inghilterra.

Mentre l’affermazione della Chiesa cristiana e la situazione di sostanziale pace con i Danesi avrebbero dovuto consentire alla Norvegia un sereno sviluppo, ciò in realtà non avvenne perché quest’ultima fu turbata da secolari guerre intestine durate dai primi anni del XII secolo quasi ininterrottamente sino al 1240. Nonostante le lotte civili si ebbe tuttavia un periodo relativamente prospero con Haakon IV il Vecchio (1217-1263) che nei suoi lunghi anni di governo portò la Norvegia verso una consistente prosperità, conquistò la Groenlandia e l’Islanda, le isole Faroer, le Shetland, le Ebridi e le Orcadi divenute parte del cosiddetto Impero norvegese (1261-1264). Ciò non toglie che vari competitori cercassero di sottrargli il potere che egli però mantenne affrontando un’ordalia, ovvero camminando sui carboni ardenti senza bruciarsi onde dimostrare la sua legittimità.

Nel 1247 Haakon così fu incoronato da un legato di papa Innocenzo IV . Inoltre egli incoraggiò i commerci oltremare concludendo un accordo con Enrico III d’Inghilterra. Prima della fine del suo regno taluni esponenti della Lega Anseatica si stabilirono a Bergen (1250).

La fortuna norvegese continuò così per tutta la prima metà del XIV secolo e venne interrotta solo dalla terribile epidemia pestilenziale del 1348 destinata a causare pure nelle terre del Nord un’altissima mortalità che scosse il paese dalle fondamenta. E ciò provocò un massiccio flusso migratorio di svedesi che contribuì a comporre la situazione politica conclusasi con la già menzionata Unione di Kalmar (1397) e con la fusione della Norvegia con la Svezia e la Danimarca. Tale unione tuttavia ebbe fra i precedenti più significativi il regno della regina Margherita (1353-1412), una delle più importanti sovrane scandinave. Figlia di Valdemaro IV di Danimarca, all’età di sei anni divenne sposa di Haakon VI di Norvegia (1355-1380) e nel 1370 cominciò a regnare. A cinque anni, suo figlio Olaf divenne re danese. Nel 1380 poi morì il consorte Haakon VI ma ella mantenne egualmente la corona danese e norvegese. Come reggente di Olaf poi rivendicò la Svezia. Sconfisse così il rivale Alberto di Meclemburgo (1389), divenendo anche regina di Svezia.



Islanda. La vicenda norvegese va completata comunque almeno da un cenno alla situazione islandese, ovvero all’isola che si estende a Ovest della Norvegia e a Sud del Circolo Artico, già nota agli Irlandesi. Ne parla infatti, forse per primo, un loro monaco, Dicuil, nel De mensura Orbis Terrae (825) allorché la denomina ultima Thule. A valorizzarla cominciarono però le invasioni vichinghe fra l’850 e l’870. I Vichinghi infatti vi si stabilirono guidati da Ingolfr Arnarson insediandosi quasi subito in Reykjavik già divenuta nell’874 capitale dell’isola. Gli Islandesi indipendenti, quasi tutti di provenienza norvegese, giunsero presto quasi al numero di 50 mila frazionatisi in circa quattrocento gruppi che si divisero la terra e cominciarono quella che fu ricordata come Landnam o occupazione dell’isola detenuta dai Landnamsmenn o immigrati. Inizialmente il numero dei capi del Landnam fu di circa 400 poi diminuiti a 39. Essi costituirono allora un’assemblea parlamentare, forse la prima in Europa (930), il cui nome fu l’Althing; i suoi componenti si incontravano una volta l’anno per legiferare sull’economia, l’organizzazione del territorio e le più importanti scelte politiche. Ogni tre anni poi i membri dell’assemblea eleggevano un responsabile posto a capo dell’assise legislativa, affiancata nel 1005 da una corte suprema che ebbe la funzione di tradurre le leggi in azione politica concreta. È questo dunque uno dei primi governi costituzionali del continente eletto secondo procedure democratiche, da cui in parte scaturì più tardi l’istituto parlamentare.

Anche in Islanda nel Mille venne introdotto il cristianesimo accolto dall’Althing, mentre pagana rimase la letteratura. La Chiesa e i nobili, comunque, fra XI e XII secolo accrebbero talmente il loro potere che nel 1262 scoppiò una guerra civile. Nella conseguente situazione di grave scompiglio si inserirono però i Norvegesi che con Haakon IV , l’abbiamo dianzi accennato, pretesero di esercitare la loro autorità sull’isola (1262-1264). Il potere dell’assemblea parlamentare diminuì pertanto progressivamente e alla fine del XIII secolo il dominio norvegese sull’isola divenne in pratica un fatto compiuto. Solo con la morte di Haakon VI (1380) e con l’Unione di Kalmar si ebbe il definitivo accorpamento islandese anche con la Danimarca.

Se dall’XI secolo l’Islanda può annoverarsi fra le terre cristiane, pagano restò invece – come accennato – l’insieme della sua letteratura compresa fra il IX e il XIV secolo, opera dei poeti norreni, chiamati anche scaldi, di cui fanno parte la poesia e la prosa Edda, le saghe e i versi scaldici. Edda fu il titolo dato a due opere: la Prosa, che è la prima, considerata una sorta di guida per i poeti scaldici, racchiuse un insieme di informazioni di carattere mitologico; la seconda – l’antico Edda – comprese trenta poemi eroici che, sebbene incompleti, vennero più tardi condotti a termine. Gli scaldi seguirono regole compositorie piuttosto rigorose e declamarono solitamente le loro stesse opere. Questa nobile tradizione cominciò a decadere con il XIII secolo, allorché l’Islanda perse l’indipendenza, tuttavia influì egualmente sulla successiva produzione poetica sorta in quell’isola.

Tra i più qualificati esponenti della cultura poetica islandese va ricordato Snorri Sturleson (1178-1241), poeta e storico, autore delle Prose Edda, composte intorno al 1220 in cui racchiuse un manuale di poesia nel quale fu predisposto uno spaccato di mitologia vichinga e artefice altresì di Heimskringla, anch’esso scritto negli stessi anni in cui fu rappresentata la storia dei sovrani norvegesi dalle origini leggendarie che si ricollegano al dio Odino per giungere sino a Magnus V Erlingsson (1162-1184). Inoltre Sturleson fu forse il creatore della Egils saga. Imparentato con un grande poeta scaldico Egill Skallgrimsson, Sturleson venne allevato presso la famiglia di un potente uomo di mare islandese, Jon Loptsson, da cui apprese i rudimenti della storia e della tradizione orale del suo popolo. Stabilitosi a Reykjavik nel 1206 come oratore dell’alta corte islandese fra il 1215 e il 1218 e fra il 1222 e il 1232 partecipò lungamente all’attività politica fiancheggiando Haakon IV fra il 1217 e il 1240; perse tuttavia in quell’anno l’appoggio del sovrano che l’accusò di tradimento e lo fece uccidere dal genero Gissur Thorvaldsson. Sturleson resta peraltro il più celebre compositore di saghe.



La Danimarca è la zona più a sud della Scandinavia cui fu sempre legata politicamente e storicamente. La più antica vicenda danese connessa ai Vichinghi fu a lungo interpretata in senso scarsamente storico, mentre i conflitti sociali ed economici spesso giunti a soluzioni di scontro, caratterizzanti gran parte della vita della società danese, ebbero maggior peso presso scrittori e cronisti inglesi, tedeschi o baltici che non danesi.

A fare il suo ingresso nella storia la gente di Danimarca cominciò tuttavia dal V secolo, allorché Juti e Angli della zona invasero la Gran Bretagna al momento del ritiro delle legioni romane lì secolarmente presenti. Il cristianesimo poi fece il suo ingresso in Danimarca ad opera di san Willibrordo, il monaco celtico venuto sul continente dall’isola britannica a evangelizzare le terre del Nord ancora paganeggianti. Per tutto il IX secolo poi i Danesi parteciparono alla già ricordata attività migratoria dei Vichinghi, spintisi dal Baltico sulle coste franco-inglesi, catalane, africane e persino su quelle meridionali italiane. Consistente fra gli altri fu l’avamposto danesesituato in Inghilterra, il cosiddetto Danelow, economicamente regolato dal Danegeld, ovvero il contributo in danaro corrisposto agli invasori dai sovrani inglesi allo scopo di impedire ulteriori spargimenti di sangue e di bloccare le conquiste territoriali vichinghe. Se dobbiamo dar retta alla tradizione, il primo sovrano che riuscì a unificare tutta la Danimarca fu Harald Dente Azzurro (935-987) il quale dopo molte vittorie in territorio germanico e norvegese fu fermato e sconfitto dall’imperatore Ottone II (973-983) del quale dovette riconoscere la supremazia: nella stessa occasione re Harald si convertì al cristianesimo e così, forte della sua nuova posizione religiosa, poté proseguire le sue conquiste in Norvegia.

Suo figlio Sven (985-1011) fu re di Danimarca e poi di Inghilterra. Poco dopo l’assunzione della corona egli attaccò la Norvegia ove fu sconfitto da Haakon il Grande. Nel 994 allora salpò per l’Inghilterra, nuova importante meta delle conquiste danesi insieme con il principe Olaf Tryggvason e ivi accettò un consistente tributo in oro dal re Etelredo II lo Sconsigliato. In seguito però i rapporti fra Sven e Olaf, nel frattempo eletto sovrano, si deteriorarono e verso il Mille Sven strinse un patto con lo svedese Eric, conte di Lade, e il frutto di tale unione produsse la sconfitta di Olaf mentre Sven diventò in pratica re di Norvegia. Verso il 1003-1004 Sven riprese le incursioni sull’isola inglese per tornarvi in forze nel 1013. Allora sconfisse ogni residua opposizione, spedì Etelredo in esilio e ottenne il riconoscimento della sua supremazia in Inghilterra. Nel 1014 questo infaticabile sovrano venne a morte, ma non si sgretolarono le sue conquiste durate per oltre quarant’anni. Nella campagna militare inglese del 1013 Sven fu accompagnato dal figlio Canuto il Grande il quale, mentre il padre consolidava le sue conquiste inglesi, sposò Aegilfo, la madre dei suoi due figli, Sven e Harold Pie’ di lepre. Alla morte di Sven, Canuto intraprese subito una dura guerra per assicurarsi il possesso dell’isola inglese. Le sue notevoli vittorie e poi la morte di Etelredo II lo Sconsigliato e di Edmondo Ironside (1016) gli spianarono la strada verso il trono britannico. I primi anni di regno furono costellati di violenze e di campagne militari volte alla completa conquista del grande territorio isolano. Nel 1018 il nuovo sovrano sposò Emma, la vedova di Etelredo, cominciò a stringere nuovi rapporti con i nobili inglesi, potenziò la Chiesa ed emanò a OXford una serie di leggi esemplate sulle precedenti dovute a Edoardo Il Pacifico. Finché egli fu sul trono, l’Inghilterra godette di un lungo periodo di pace, anche se rimase per poco in terra inglese, essendo spesso impegnato in Danimarca per rispondere agli attacchi congiunti della Norvegia e della Svezia. Olaf II di Norvegia (1015-1028) perse però il regno norvegese a favore di Canuto (1028) e morì due anni dopo nell’attesa di una rivincita che non venne. Canuto fece poi progredire i commerci anglo-vichinghi con l’Occidente e per trovare nuovi alleati si recò a Roma in pellegrinaggio (1026-1027) ove presenziò all’incoronazione di Corrado II il Salico (1024-1039) con cui strinse intelligenti patti commerciali.

Canuto IV fu re danese dal 1080 al 1086 e si contraddistinse come sostenitore della diffusione del cristianesimo. Protesse i cristiani infatti, soprattutto i più umili, contro le mene degli esponenti dei ceti nobiliari. Poi, alleato con Olaf III di Norvegia (1067-1093) e con i conti di Fiandra, progettò una nuova invasione del suolo inglese oramai detenuto dai Normanni. Poco prima dell’inizio della campagna militare tuttavia i nobili contrari alla sua politica ordirono una cospirazione contro di lui. Il malcapitato cercò scampo nella chiesa di Sant’Albano a Odensee, ma fu ucciso con la maggior parte della sua famiglia e dei suoi sostenitori. Nel 1101 egli fu canonizzato e SaXo Grammaticus ed Aelnoth scrissero la sua edificante biografia.

Il XII secolo fu in Danimarca un periodo di continue lotte intestine tra i pretendenti al trono, i re, le popolazioni civili e la Chiesa. Ad aumentare la confusione contribuirono altresì gli slavi Vendi volti a interferire con il commercio baltico prosperamente avviato. Valdemaro il Grande (1157-1182) intraprese infatti più di una guerra contro i Vendi ma senza ottenere effetti clamorosi e definitivi. A continuare il conflitto fu però chiamato Canuto VI (1163-1202) sovrano dal 1182, figlio del predetto Valdemaro, nominato reggente dal 1170 al 1182, il quale non riuscì a detenere nelle sue mani un completo potere politico, di preferenza appannaggio del vescovo Assalonne di Lund. Fu l’alto prelato infatti a tirare le fila della politica separatista di Canuto dall’Impero germanico e in particolare da Federico I Barbarossa. Il risultato della politica di Assalonne fu che il Meklemburgo, l’Holstein e la Pomerania insieme ad altri possedimenti tedeschi finirono sotto il controllo del regno di Danimarca.

Altro consistente risultato politico atto a mostrare l’importanza del trono danese e il suo influsso sulla politica internazionale fu il matrimonio di Ingeburge, sorella di Canuto, con Filippo II Augusto di Francia. Purtroppo questo grande re morì senza eredi come il fratello Valdemaro II (1202-1240), il quale tuttavia cercò di acquisire alla corona l’Estonia. Le sue conquiste tuttavia furono bloccate dal conte Enrico di Schwerin che a Borkved lo sconfisse, togliendo alla Danimarca una buona parte delle precedenti acquisizioni, ma non l’Estonia, e catturando il sovrano tenuto in ostaggio sino al 1225, in quanto i vassalli si rifiutarono di pagare il suo riscatto. Valdemaro poi fu anche il creatore del consiglio reale detto Hof del quale furono chiamati a far parte nobili e alti prelati. Con la sua duplice rappresentanza nobiliare ed ecclesiastica la Hof costrinse Eric Glipping, nipote di Valdemaro, a firmare nel 1282 la prima costituzione danese con cui venne garantita ai nobili e al clero riunito in assemblea una serie di riconoscimenti.

Re Cristoforo II , il quale regnò fra il 1319 e il 1326 e dal 1330 al 1332, rese permanente la Hof, ma alla sua scomparsa il caos relativo alla successione fu talmente grande che i conti di Holstein che già controllavano vaste porzioni di territorio danese governarono la Danimarca in modo assai rigoroso dal 1332 al 1340. Importanti mutamenti si verificarono però nel 1340 durante il regno di Valdemaro IV , morto nel 1375, considerato uno dei più grandi sovrani scandinavi, il quale ricompose l’unità della Danimarca e rivendicò i possedimenti danesi situati all’esterno. Sostenuto da Ludovico il Bavaro, combatté i conti di Holstein detentori di terre entrate nella sfera d’influenza danese. Concluse poi un importante matrimonio con la sorella di Valdemaro di Schleswig, assicurandosi in tal modo la conquista di territori da allora entrati stabilmente a far parte del regno di Danimarca. Con l’aiuto del margravio Ludovico di Magdeburgo combatté poi Carlo IV di Boemia e domò la ribellione dello Jutland, sostenuto questa volta dai conti di Holstein. Conquistò poi la Svezia, impossessandosi del Gotland.

Importante fu nell’ambito della sua politica di riforme l’acquisizione del cosiddetto Ore sund, ovvero la disposizione in base alla quale fu stabilito di porre un balzello su tutti i vascelli in entrata nel Baltico. Il provvedimento, come è naturale, risultò vantaggioso per il commercio e le finanze danesi ma urtò sensibilmente gli interessi della Lega Anseatica per ciò entrata ben presto in rotta di collisione con Valdemaro che l’affrontò con le armi per batterla nel 1362. Tale vittoria però preoccupò talmente le potenze vicine che egli venne a sua volta attaccato da una coalizione condotta dalla Lega Anseatica, dalla Svezia, dall’Holstein e dal Meklemburgo. Così Valdemaro fu sconfitto nel 1368, e nel 1370 venne costretto a sottoscrivere il trattato di Stralsund, con cui furono concessi apprezzabili privilegi alla Lega Anseatica. Il matrimonio di sua figlia Margherita (1370-1412) con Haakon IV di Norvegia, cui dianzi si è fatto cenno, ristabilì d’altronde la supremazia danese nel Baltico e predispose la situazione destinata a concludersi con l’U- nione di Kalmar (1397), che costituisce il momento più alto della contrastata ma importante politica sopranazionale scandinava.

Alla fine del XIV secolo Erik di Pomerania, successore di Margherita che, pur avendogli dato la corona, mantenne l’effettivo controllo del potere sino alla morte, regnò sino al 1439, anno della sua deposizione che costituisce il precedente della proclamazione di indipendenza della Svezia (1440) e della Norvegia (1442). Nel 1448 poi Eric morì senza lasciare eredi diretti. Andò al trono allora il conte Cristiano di Oldenburg che fu l’iniziatore di una nuova dinastia. Con il che mutarono gli scenari della politica danese e dei rapporti fra le potenze scandinave, allo stesso tempo ancor tendenzialmente unionistici e pur volti all’acquisizione di una prima, progressiva indipendenza. Ma fu proprio tal duplice impulso centripeto e centrifugo a conferire vivacità e, tutto sommato, progresso a popoli che seppero, se non trovare stabilmente, almeno individuare una certa possibilità di rinunciare a talune prerogative allo scopo di conseguire finalità pacifiche e di sviluppo civile, cosa che rappresentò un fatto nuovo e originale nel panorama storico politico del nostro continente nell’età medievale e anche in epoche assai più vicine alla nostra.



Quasi la stessa caratteristica confederativa testé riscontrata a proposito dell’universo scandinavo può altrimenti evidenziarsi con tratti in certo senso analoghi per quanto attiene il processo di unificazione dello stato svizzero, unificazione tuttavia che, a differenza di quanto avvenuto presso altri regni nazionali occidentali, non si realizzò attorno a un re e alla sua dinastia ma per impulso delle comunità locali, intenzionate a stringere fra loro un patto di mutua assistenza che le ponesse al riparo dai pericoli rappresentati dalle potenze che le circondavano e avrebbero potuto costringerle a un’esistenza politicamente ed economicamente diversa e assai più travagliata.

La Svizzera, quale risulta alla fine dell’età medievale e come nel corso dei secoli è riuscita a mantenersi, è situata tra Francia, Germania, Austria, Italia, è dominata dalle Alpi e da un ampio numero di laghi fra i quali si contraddistinguono quelli di Ginevra, Costanza, Neuchâtel, Zurigo, Lucerna, Maggiore. Tale insieme di province montagnose e ricche di acque fu per molto tempo denominato Elvezia dal nome degli Elvezi, una popolazione celtica lì insediatasi. Verso il 58 a.C. gli Elvezi furono sottomessi da Giulio Cesare con cui cominciò l’occupazione romana durata sino al V secolo. A partire da quel tempo infatti Alemanni e Burgundi invasero quelle terre, traversate da Goti, Vandali, Unni e infine dai Franchi che le occuparono fra VI e VII secolo. Dall’VIII secolo poi la regione fu legata alle sorti del Sacro Romano Impero di cui fece parte sino a quando con la crisi del potere imperiale nel momento del «tramonto della potenza Sveva» (1250-1268), le maggiori famiglie feudali del luogo cominciarono a esercitare direttamente la loro influenza. Fra queste importanti furono soprattutto gli Zaehringer collocati al centro delle Alpi e sul Giura, gli Asburgo verso Est e i Savoia a Occidente, ma furono la volontà accentratrice degli Asburgo e i loro precisi interessi sul passo del Gottardo che fecero acquisire alla futura Svizzera con l’inizio del XIII secolo quella grande importanza commerciale, che delineatasi in seguito al passaggio di traffici internazionali e locali condusse alla formazione dello stato confederale elvetico.

Diverse città di quei luoghi infatti, preoccupate dell’invadenza asburgica evidenziatasi oltre che sulle campagne sui centri urbani, si opposero alla perdita dei loro antichi privilegi e può darsi anche che, indottevi dal poco lontano esempio dei Comuni italiani padani e lombardi gelosi delle loro autonomie pervicacemente rivendicate presso l’Impero e il papato, cominciarono a dar vita a un processo di opposizione a Rodolfo di Asburgo e ai suoi successori (1218-1291). Tale politica fu inaugurata dai Cantoni di Schwyz, Uri e Unterwalden che, giovandosi del periodo detto del grande interregno successivo alla morte di Federico II (1250), per rafforzare l’alleanza mutualmente contratta, firmarono un trattato di intesa perpetua – fu detta “Lega eterna” – nell’agosto del 1291. Data la centralità della sua posizione territoriale, un ruolo di guida fu svolto soprattutto da Unterwalden, situato come gli altri attorno al lago dei Quattro Cantoni governato dai conti d’Asburgo dal 1173 e volto a fungere da centro di attrazione verso Uri e Schwyz al principio e poi presso altri Cantoni.

In seguito Alberto i, Enrico VII di Lussemburgo e Leopoldo, figlio di Alberto i, cercarono talvolta di assecondare gli intenti autonomistici al momento opportuno tuttavia vivamente contrastati da Leopoldo che fu perciò affrontato con le armi nel 1315. Poi a vittoria conseguita, a Morgarten, i collegati rinnovarono la loro alleanza antiasburghese con il Trattato di Lucerna (1332), altro Cantone entrato a far parte della lega. Nel 1351 anche Zurigo si unì ai quattro Cantoni iniziali, presto seguita da Berna, e così cominciò a estendersi l’ambito della confederazione che dall’iniziale posizione difensiva passò all’attacco. Pertanto gli Asburgo furono battuti a Sempach (1386) e a Naefels (1388) ove fu sbaragliata la potente cavalleria austriaca. Finalmente vide allora la luce il Sempacherbrief (1393), ossia un trattato di difesa comune che fu destinato a rafforzare lo slancio patriottico delle popolazioni valligiane.

Una volta raggiunta praticamente l’indipendenza del primo nucleo nazionale, gli Svizzeri presero a utilizzare la loro prodezza militare, mettendola al servizio delle potenze occidentali che ne facessero richiesta. La fanteria svizzera cominciò a distinguersi a Courtray contro i Francesi (1302) e da allora l’esercito cantonale fu determinante oltre che nelle campagne militari contro gli Asburgo, contro i duchi di Savoia, Milano, Francesco i e la Borgogna. Il suo successo raggiunse comunque l’apice con la vittoria su Carlo Il Temerario di Borgogna a Morat nel 1476 e a Nancy, nel 1477, ove Carlo trovò la morte.

Con la fine della Borgogna e la formazione dello stato francese venne precisandosi ancor meglio la compagine della Confederazione svizzera che, al termine del XIV secolo, contava già l’unione di nove Cantoni, si era data un ordinamento di carattere federale e aveva costituito il trattato militare di cui s’è detto e quindi nel 1394 strinse un patto ventennale di pace con gli Asburgo. Gli Svizzeri dal 1400 entrarono in rapporti con il Vallese superiore e con i Grigioni, mentre lottarono contro l’abbazia di San Gallo (1401-1405), contenendo e scoraggiando le mene signorili dell’abate. Nel 1415 si unì agli altri l’Argau e i territori della confederazione giunsero a Est sino al lago di Costanza e a Nord sino al Reno. Nel 1422 terminarono con la battaglia di Arbedo le campagne per l’acquisto della Val d’Ossola, Maggia, Verzasca e Bellinzona con risultati alterni e deludenti che fecero intendere agli Svizzeri che la loro vocazione doveva contraddistinguersi per la pace e non per una politica aggressiva e che essi avrebbero da allora in poi dovuto cercare l’instaurazione di buoni rapporti con i vicini. Nel 1499 infine, a chiusura del secolo, l’imperatore Massimiliano i concluse con la Confederazione la pace di Basilea, grazie alla quale quest’ultima città conservò stabilmente il suo distacco dall’Impero e conseguì una definitiva autonomia in ambito confederale elvetico.

Tra la fine del XV e l’inizio del XVI secolo i successi militari di Carlo VIII e di Luigi XII consentirono ai confederati di rientrare in possesso di tutti i territori italiani perduti nel 1422 e di occupare temporaneamente quasi tutto il ducato milanese. Ma, va ripetuto, quel successo, al pari della suddetta occupazione, fu momentaneo. Poi la dura sconfitta militare e strategica della battaglia di Melegnano (1515) consigliò alla Confederazione l’abbandono della politica offensiva e la scelta della neutralità.

Con ciò pertanto può considerarsi concluso il giro d’orizzonte che, partendo dalla terra di Francia, ci ha portato, passando attraverso le isole britanniche e la penisola iberica, sino alle terre del Mezzogiorno d’Italia, all’Oriente balcanico, ai regni dell’Est, agli Stati baltici sino alla terra elvetica, mettendo in evidenza come nei secoli posti tra la fine del primo e l’inizio del secondo millennio sia tendenza comune – salvo talune eccezioni di cui s’è detto – quella di avviarsi a una più o meno rapida ricomposizione territoriale volta a generare ordinamenti nuovi di carattere nazionale.

Tale complesso di questioni porta tuttavia con sé aspetti positivi e negativi. Quelli positivi sono presto intuibili: la formazione dei regni nazionali mette le popolazioni che di essi sono parte in grado di essere meglio e più facilmente protette dai sovrani, dalle loro alleanze, dai trattati che essi concludono e dalle coalizioni che compongono o capeggiano, dalle loro leggi, dalla loro politica edilizia e urbanistica e da quella relativa alle strade, ai fiumi, ai porti, ai mercati, all’artigianato e agli albori dell’attività industriale, ai giacimenti minerari, allo sviluppo agricolo e zootecnico. Ed egualmente le genti raccolte in nazione sono difese dagli eserciti regolari e dalle compagnie di ventura al loro servizio che entro frontiere più certe nella loro precarietà creano condizioni in cui alquanto difficilmente ci si trova esposti alle scorrerie dei predoni e di altre dominazioni di qualsiasi tipo.

Gli aspetti negativi possono però enunciarsi con altrettanta chiarezza. L’affermazione dei regni nazionali, il potenziamento e l’articolazione dei confini e delle relative frontiere nonché quello degli eserciti, l’uso di armamenti sempre più sofisticati – micidiali verranno giustamente dette quelle poste in atto quando comincerà ad affermarsi l’uso delle armi da fuoco e degli esplosivi –, invece di favorire la pace nonché il rafforzamento della politica e della diplomazia, moltiplicano i motivi di conflitti resi sempre più frequenti oltre che dall’egoismo dei dominanti e dalla volontà di affermare la loro preminenza su competitori più o meno forti e temibili, dalla “passione nazionale” in continuo progresso nel passaggio dal primo al secondo millennio e destinata a condurre verso la lotta e l’aggressione, scelte come mezzi di affermazione dei propri diritti, e a realizzare vari progetti di sviluppo politico e militare, progetti attuati mediante l’uso di mezzi offensivi fabbricati in quantità sempre maggiore e frutto di spese di volta in volta più ingenti e di guadagni progressivamente più consistenti.

Così la formazione e l’affermazione dei regni nazionali, oltre a contraddistinguere segnatamente gli ultimi secoli del Medioevo, denotano in modo inconfondibile anche l’età moderna che fra il XV e il XVI secolo si inaugura con una serie di conflitti che insanguineranno il nostro continente, allontanandolo sempre più da una vita ordinata e dalla pace. Si creano allora sistemi di alleanze che scavano solchi sempre più profondi fra i diversi popoli e più ci si avvia verso la nostra epoca, più pare farsi irreversibile l’uso della violenza eletta a sistema.

In queste condizioni è sembrata secolarmente impossibile ogni ipotesi di superamento degli egoismi nazionali solo in questi ultimissimi anni – praticamente negli ultimi decenni del XX secolo e nei primi anni del XXI – posti in discussione da scelte volte a superare il concetto di Nazione come sistema di contrasto con gli altri popoli e di egoistica affermazione della forza dei propri armamenti. Ma anche la scelta sovranazionale trova le sue radici nell’età di mezzo nei primi tentativi di unione baltica e nell’affermazione della confederazione svizzera. Inoltre all’età di mezzo risalgono i primi piani di federazione di popoli e regni: quello dovuto al già menzionato Pierre Dubois (1250-1320), avvocato, scrittore politico e consigliere di Filippo IV il Bello. Dubois infatti nel suo trattato De abreviatione guerrarum, scritto nei primi anni del XIV secolo, congiungendo motivi di fine politica a considerazioni utopistiche e in anticipo sui tempi, dichiarò che l’unica speranza per la cristianità di prevalere contro i musulmani era quella di raggiungere una pace duratura, pace che si sarebbe potuta conseguire abolendo i conflitti e creando per converso un sistema politico che, al di là dell’Impero e del papato, si reggesse sull’unione di regni occidentali autonomi, liberamente postisi sotto la guida di Filippo il Bello considerato l’unico sovrano in grado di unire e pacificare il continente, in una sorta di confederazione territoriale europea.

Accanto a questo esempio ricordiamo l’altro, anch’esso dianzi nominato, che fa capo ad Antonio Morin, avventuriero francese nato nei primi decenni del XV secolo, il quale nel 1453 trovò accoglienza presso la corte boema di Giorgio Podiebradi al quale propose un Piano audace e nuovo, ossia un progetto con cui si consigliò il sovrano di emancipare i popoli e i re con l’organizzazione di una nuova Europa che doveva diventare uno stato in certo senso confederale, articolato al di fuori della volontà del papa, nemico del re di Praga, e al di sopra dell’influenza imperiale impalliditasi come l’energia del fiacco Federico III . Il Piano fu inviato a Luigi XI che mostrò di accoglierlo con benevolenza e lo inoltrò al pontefice ma l’uno e l’altro lo ignorarono totalmente.

Senza dubbio l’attualità e l’attuazione di simili progetti erano meno che nulla e sarebbero passati più di quattro secoli perché tali princìpi entrassero oltre che nel pensiero anche nei programmi politici concreti. È interessante però rilevare – con ciò concludiamo – che ancora una volta il Medioevo ci mostra la sua originalità: esso ci ha indicato la via della creazione dei regni nazionali, esso ci indica altresì la strada per il loro superamento. Il discorso su quella che venne denominata The legacy of the Middle Ages si mostra dunque tuttora praticabile e intrigante.





APPENDICE

L’ITALIA, GLI ITALIANI E LE LORO CITTÀ



Quando Gioacchino Volpe, con l’acume e il senso storico che gli furono riconosciuti, denominò il suo celebre libro Medioevo italiano, risolse subito un problema: ovvero scelse un titolo che lo esentò dall’obbligo di offrire, fin dall’inizio, chiarimenti complessi e necessari sul significato preciso da attribuire al termine impegnativo di Italia nell’età di mezzo. Anche Ernesto Sestan nello scrivere Italia medievale, con l’eleganza che gli fu consueta, rinvenne un titolo adatto a consentirgli il rinvio a spiegazioni che poi dette in altri contributi. Più schiettamente invece rivelò il suo pensiero Giuliano Procacci che chiamò la sua ricerca Storia degli italiani e fin dall’Introduzione, citando Cesare Pavese, chiarì il suo intendimento di osservare sviluppo e comportamento degli italiani ai quali, più che all’Italia ancora non esistente, andava il suo interesse.

A mia volta, si parva licet componere magnis, mi trovo anch’io di fronte a un problema non facile: se è vero infatti che nel Medioevo non c’è l’Italia e che l’idea di uno stato unitario non sfiora la nostra penisola, è tuttavia innegabile che nello sviluppo delle numerose città entrate in rapporto e in lotta fra loro, tese a espandere la loro potenza anche lontano e su zone, dopo il Medioevo, destinate ad uscire dalla storia italiana, si può registrare dal basso e quasi allo stato magmatico il desiderio graduale di conquistare un’unità legislativa, culturale e linguistica come Dante ad esempio la intese. E ancora, nel possesso di una lingua comune e di una religione appartenuta alla stragrande maggioranza, nell’altrettanto complessiva articolazione di istituzioni politiche, giuridiche e amministrative, deve pur scorgersi un movimento anche se lento e sotterraneo che in tempi lunghi cospirò alla fondazione di una futura nazione che, sebbene non delineata, appariva quasi disponibile a mettere radici. Per questo dunque, pur dopo esitazioni e dubbi, chiamo questa mia Appendice, L’Italia, gli italiani e le loro città, nell’intento di evidenziare come, ben prima di diventare nazione, gli Italiani già si riunissero, quantunque in schemi molteplici e non unitari, in città o anche in piccoli assembramenti di case. Per Roma e Venezia, Firenze o Milano, parlare di Italia nel XIII-XIV secolo sarebbe stato però impossibile e Cola di Rienzo, che nelle sue vibranti epistole VI provò, dovette registrare un completo fallimento, mentre nessuno dei centri invitati a partecipare alla sua azione politica in nome dell’Italia lo prese sul serio. E tuttavia se Cola di Rienzo nel 1347 fece quella proposta politica e se Dante, agli inizi dello stesso secolo, individuò con sicurezza le basi di una koiné italiana, dobbiamo dedurre che entrambi dovettero averne un’idea e, pertanto, ignorarla del tutto sarebbe storicamente errato al pari di una sopravvalutazione della medesima. Nello stesso momento poi in cui ho cercato di verificare come si sprigionasse l’energia vitale di tanti centri abitati, l’un l’altro contrapposti, diversi eppure simili, ho tentato di dare la sensazione di un mondo che lentamente andava componendosi. Proprio per questo, allora, accanto all’Italia mi riferirò quasi sempre anche agli Italiani.

Per effettuare una tale ricerca mi è sembrato pertanto opportuno stabilire quale centro di interesse costituissero le città e i diversi motivi che, pur ponendole l’una contro l’altra, cominciarono anche ad unirle in Signorie e Principati o nel Regno meridionale. Così privilegiando le realtà locali, ho ritenuto giusto, compiendo una forzatura di cui sono consapevole, assumere in questo studio quale ulteriore unità di misura anche le tradizionali, odierne regioni in cui cittadini e città convissero e che costituirono, sia pure non sempre nei confini oggi esistenti, una ipotesi da cui mi è stato possibile partire per rappresentare una vicenda complessa e molteplice.

La descrizione delle tante energie locali esplicatesi nei suddetti territori è stata inoltre intervallata da capitoli di raccordo, in cui ho tenuto presenti gli aspetti peculiari di una narrazione che, in verità, potrebbe definirsi – così Carlo Cattaneo disse parlando dei Comuni italiani – una storia intrisa di libertates e di autonomie: ossia una pianta dalle molte radici. Perciò propongo un titolo che nell’insieme sottintende un tentativo di approccio diverso per la ricostruzione di eventi visti nel loro “farsi” e non raccontati secondo modelli consueti, di avvenimenti che, snodandosi dalla dissoluzione dell’Impero d’Occidente, giungono fino alla scoperta dell’America. Spero così di essere riuscito egualmente a dare un’idea degli italiani nell’I- talia del Medioevo, età in cui assistiamo a giganteschi processi di rinnovamento, a una vera rivoluzione di linguaggi, di leggi e istituzioni, di schemi politici, di cultura e di vita spirituale, solo al termine dei quali, fra il XVI e il XIX secolo, si generò una situazione nuova, quindi un nuovo soggetto politico: l’Europa. In tal modo nasce la mia ricostruzione di vicende che, pur diversamente atteggiata rispetto a più consueti “profili”, tende allo stesso fine, ovvero vuole porre in evidenza in qual misura si sviluppi l’età di mezzo per gli abitanti della penisola e delle propaggini che le furono connesse.



Piemonte: come in tutta la penisola, il Medioevo si inaugurò in Piemonte con la dominazione di Odoacre in un territorio in cui egli non suscitò divisioni e non cercò innovazioni rispetto al precedente ordinamento lasciato integro; sola trasformazione fu quella del sistema tributario, in cui si sostituì con la cessione del terzo delle terre agli invasori il tributo consueto del terzo dei redditi. La venuta di Teoderico, nel 488, produsse poi gravi conseguenze, in quanto i Borgognoni, sotto la guida di re Gondebaldo (492), soccorsero Odoacre compiendo devastazioni e prendendo numerosi prigionieri fra i quali Vittore, vescovo di Torino, poi riscattato da Teoderico (497). Anche quest’ultimo peraltro conservò l’ordinamento provinciale e municipale romano, sorretto dalle antiche magistrature accompagnate da talune altre nuove, necessarie ai vincitori. Tutto ciò non consentì tuttavia che si effettuasse la fusione fra l’elemento romano e il barbarico. Nella valle di Susa ci si avviò così alla guerra fra Bizantini e Goti. Nel 553 morì Teia, l’ultimo re ostrogoto, e i Bizantini si affermarono con la Prammatica sanzione di Giustiniano il quale rispettò gli ordinamenti urbani preesistenti. Con il 568 giunsero poi i Longobardi che conquistarono la penisola, dando luogo a un frazionamento politico non più risoltosi. Così non tutto il Piemonte finì sotto il loro dominio ed essi arrivarono fino ai piedi delle Alpi e in val di Susa; in val d’Aosta si stanziarono invece i Franchi divenuti padroni degli antichi valichi alpini, delle suddetta valle e di quella di Lanzo. Ogni altro territorio infine fu raggiunto dai Longobardi che divisero il Piemonte in ducati, fra i quali noti quelli di Asti, Torino e Ivrea, oltre a quelli del Novarese. Rotari allargò quindi le conquiste al Piemonte meridionale e alla Liguria. Conseguente alla conversione di Agilulfo fu la fondazione di nuovi monasteri, centri di vita religiosa, intellettuale ed economica che la critica storica individuò come derivati dalla decisa contrapposizione all’influenza nemica, soprattutto verso le frontiere. Così nacquero i monasteri di Villar, S. Costanzo presso Dronero, di S. Pietro in Savignano, di S. Dalmazzo nel Cuneese e della Novalesa. La dominazione suddetta terminò con Carlo Magno nel 773. Carlo divise l’esercito in due tronconi di cui il primo entrò in Italia attraverso il Gran S. Bernardo. L’altro passò attraverso il Cenisio, lungo la Dora Riparia serrata dalle chiuse. Qui il re franco aggirò le posizioni nemiche e, vincendo, assunse, oltre a quello di re dei Franchi, anche il titolo di re dei Longobardi senza introdurre sensibili modificazioni nell’ordinamento amministrativo. Perciò in apparenza il regno longobardo continuò inalterato, mentre più sensibile autonomia fu concessa ai comitati, alcuni dei quali corrisposero ai precedenti ducati come quelli di Torino e di Asti. Al ducato di Ivrea fecero riscontro invece più comitati fra cui Ivrea stessa e Vercelli. Alla fine del IX secolo il Piemonte fu devastato dagli Ungheri, che nell’899 fecero strage del clero di Vercelli, poi dai Saraceni che, da Frassineto colpirono la regione, lasciando una scia di lutti e di odio. Nel secolo X la storia piemontese si fondò sulle vicende delle Marche occidentali italiane, cioè sui raggruppamenti di più contee occupate da potenti marchesi. La Marca di Ivrea, successiva alla deposizione di Carlo il Grosso, comprese gran parte dell’attuale Piemonte, sdoppiandosi nelle Marche di Torino, del Monferrato e di Ivrea. Marchese di quest’ultima, alla fine del secolo X, fu Arduino; quella di Torino fu retta dalla famiglia degli Arduinici, distinta da quella di Ivrea. La Liguria occidentale fu degli Aleramici. Alla morte di Arduino capeggiò il Piemonte Olderico Manfredi, detentore di Torino e Ivrea. Il potere passò poi a sua figlia Adelaide e al marito di questa, Oddone di Savoia, figlio di Umberto Biancamano, i cui eredi si inserirono nel XII secolo in Saluzzo, Busca, Ceva e Cortemilia. Asti, Chieri, Torino, Savigliano, Cuneo e Mondovì divennero centri vitali e influenti su cui la casa di Savoia acquistò potere, in particolare sul marchesato di Saluzzo. Dopo la metà del Duecento fece ingresso in Piemonte Carlo d’Angiò. Ebbero poi luogo contrastate Signorie dei Sabaudi, dei Monferrato e dei Visconti. Nel XV secolo il Piemonte si unificò infine con Amedeo VIII di Savoia che acquistò, oltre ai territori a occidente delle Alpi, la parte cisalpina fino alla pianura Padana.

Alessandria. La sua fondazione si fa risalire al 1168 a opera della Lega lombarda, di Alessandro III e del marchese di Monferrato solo inizialmente alleato del Barbarossa per controllare il punto di incontro del Tanaro con la Bormida, passaggio obbligato dal Nord al Sud del Piemonte e di tutta la Padania. Alla città sorta dai primi quartieri edificati in brevissimo spazio di tempo, fu assegnato il nome di Alessandria in onore del papa messosi a capo della Lega il quale, col prestigio del nome legalizzò un corpo politico, cui mancò il riconoscimento dell’Impero. Nel 1174-1175 Alessandria sostenne vigorosamente l’assedio di un semestre impostole da Federico I. Dopo di che la città conobbe periodi di abbandono e di oblio fino a quando, passata alla fine del Trecento poi nel Quattrocento sotto Visconti e Sforza, fu protagonista della vittoria di Jacopo dal Verme contro i Francesi dei d’Armagnac nel 1391.

Aosta. Il destino della romana Augusta Pretoria fu determinato dalla sua posizione decentrata dagli interessi diretti della penisola e collegata a quelli francesi. Ostrogota, longobarda e bizantina, fu in mani burgunde e passò sotto i Franchi (774), poi sotto la Borgogna Transgiurana (904); ma il suo avvenire fu segnato quando, sottoposta agli assalti saraceni, venne data a Umberto Biancamano, capostipite dei Savoia (1025). Da allora la contea Aostana restò a quella famiglia tra i cui esponenti si distinsero: Amedeo IV (1251), Amedeo V (1296), Aimone V (1337). Amedeo VIII (1468), che la salvò dai Francesi, la ebbe fra le primissime terre italiane in suo possesso – intitolandole un ramo secondario della famiglia – e la considerò autonoma e separata dal Piemonte.

Asti. A partire dal X secolo, di fronte all’affievolirsi dell’autorità comitale, conobbe quella del vescovo che accanto al potere religioso esercitò ivi la potestà civile. Importante fu la concessione di Ottone I che nel 961 riconfermò al vescovo Brunengo la giurisdizione della città e dei territori circostanti. Nella discesa del 1154 il Barbarossa la saccheggiò e la sottomise. Nel 1159 quel Comune podestarile fu riconosciuto dall’imperatore. Nel 1168 passò alla Lega lombarda, per poi tornare al fianco di Federico In occasione della sua quinta discesa. Nella tregua di Venezia del 1177 e nella pace di Costanza fu infatti dalla parte dell’Impero. La fine del Duecento segnò per Asti l’inizio delle lotte intestine fra i Solaro e i Castello. Nel 1303 i Solaro vennero cacciati e nel 1304 stesso destino toccò ai Castello cui successero i Savoia, i Monferrato e i Visconti. Dal 1494 la città divenne centro dei Francesi contro Milano.

Ivrea. Antica colonia romana – Eporedia –, divenne ducato longobardo, contea franca, centro della Marca d’Italia, poi da Guido di Spoleto fu concessa ad Anscario, al figlio Amedeo (896-900) e ai suoi discendenti fra i quali il marchese Arduino che, per assicurarsi le sue prerogative, lottò contro i vescovi Wormando e Leone di Vercelli (998), entrambi decisi a dominare quella città e a scomunicare Arduino. Questi fu poi proclamato re d’Italia (1000) e si batté contro Ottone III che concesse l’immunitas al suddetto Wormando; quindi combatté contro Enrico II (1002-1014) sino a che, stanco di lottare, non si ritirò nel monastero di Fruttuaria ove morì (1015). Fra l’XI e il XIII secolo quel centro del Canavese fu potente Comune poi Signoria con Guido di Biandrate (1237-1238). Ivrea ebbe in seguito Signoria Monferrina e Angioina, divenendo infine feudo dei Savoia con il conte Verde (1356).

Torino. Durante l’età barbarica e dell’organizzazione feudale Torino potenziò la sua diocesi e divenne sede di un importante ducato. Venuta meno l’unità imperiale carolingia con la formazione del Regno d’Italia, la posizione strategica torinese rese ambìto il possesso della città. Poiché le contee torinesi e astigiane appartenevano ai conti Supponidi fedeli a Berengario del Friuli, re Guido di Spoleto, dopo la sua vittoria, le passò ad Anscario e al figlio, marchese Adalberto, il quale sposò Gisela, figlia dello stesso Berengario. Nel 940 re Ugo di Provenza collocò in Torino un nuovo conte a lui devoto, Arduino il Glabro, titolare di una Marca dominante per oltre centocinquant’anni. Il successivo periodo marchionale, in specie con Olderico Manfredi, rese la città prospera e l’accrebbe di chiese, torri e palazzi ricostruiti dopo le devastazioni ungarico-saracene. Nel 1097 fallì il tentativo della conquista torinese del marchese Umberto II di Savoia. L’età comunale e le magistrature consolari, dal 1111-1116 in poi, rafforzarono quel centro urbano che, per sottolineare la sua vocazione autonomistica, si avvalse dell’Impero. Barbarossa infatti (1154-1155) appoggiò la resistenza dei vescovi torinesi avverso i Savoia. Dopo il 1190 anche Enrico VI aiutò Torino contro i conti Sabaudi ma portò al potere un suo podestà, Tommaso di Annone. In seguito quel centro parteggiò per Ottone IV di Brunswick cui rimase fedele contro Innocenzo III e Federico II . Tuttavia, quando quest’ultimo divenne imperatore, trovò in quel prospero Comune un punto di forza. Nel 1280 Tommaso III di Savoia costrinse il marchese del Monferrato a cedergli Torino il cui Comune, dopo un secolo e mezzo, fu condannato all’estinzione. Da allora in poi i Savoia cominciarono a penetrare nei gangli della città, fino a quando Amedeo VI non ne fece il centro del Piemonte sabaudo. In quel momento (1360) i Torinesi giurarono fedeltà al conte Verde, ponendo così le basi dell’unificazione definitiva dello stato sabaudo, avvenuta nel 1418. L’importanza politica della città rifulse nel 1381 quando Amedeo vi convocò i rappresentanti di Venezia e di Genova proprio lì, concludendo la famosa pace dell’8 agosto 1381, in seguito alla quale i Savoia si inserirono tra le grandi potenze italiane. Nel 1404 il principe Ludovico fondò l’Università di Torino con una bolla del papa avignonese Benedetto XIII e con un successivo decreto dell’imperatore Sigismondo (1412). Con Amedeo VIII (1418) Torino divenne un privilegiato centro politico della famiglia sabauda e residenza del principe di Piemonte che di lì estese le sue relazioni con i potentati italiani, tramutando il ducato da potenza tendenzialmente francese in un centro di potere politico italiano.



La situazione demografica: assai complesse, riguardo all’età antica e al Medioevo, si rivelano le ricerche volte a calcolare il numero degli abitanti della penisola italiana. Infatti, prima della fine del XIII secolo, manca ogni sistema di censimento e anche dal Trecento in poi si naviga nel mare delle ipotesi, mentre i dati più sicuri risalgono solo al XVIII-XIX secolo. Il Bloch per esempio dai suoi calcoli parziali ritenne che all’epoca della i guerra annibalica l’Italia peninsulare contasse circa 5 milioni di abitanti (per la stima si basò sul computo dei maschi atti alle armi). Altre valutazioni non troppo lontane dal vero fecero ritenere che in età augustea gli italiani raggiungessero i 7 milioni. Per il Medioevo i conteggi sono più difficili, quindi dovremo procedere per fleches. Non molto tempo fa si pensò che fra il IV e il VI secolo in Italia si verificassero sensibili diminuzioni di popolazione. E certo le invasioni barbariche e le conseguenti distruzioni di città contrassero il numero degli italiani. Studi più recenti tuttavia – quelli del Wickham fra gli altri – hanno contribuito ad avvalorare l’ipotesi secondo cui molti di coloro che lasciarono i grossi centri – Roma o Napoli ad esempio – si rifugiarono nelle campagne, tornando a popolare i prima abbandonati latifondi. Perciò il decremento di presenze, che certo vi fu, non dovette rivelarsi ingente in quanto, più che sparizioni di genti, si verificarono spostamenti e trasmigrazioni. Le città italiane poi non furono come altre occidentali «quasi cadaveri». Nei secoli del i millennio, Roma, Milano, Pavia, Verona, Ravenna, Napoli, Messina, Siracusa, Lucca, per fermarci ad esse, si mantennero popolose e in parte vitali. Potremmo quindi convenire che pur in età barbarica la penisola e le isole non scesero mai sotto i 5 milioni, mentre una graduale crescita riprese dopo il Mille, per intensificarsi dall’inizio del XII secolo fino a metà del Trecento. Solo allora infatti si potrebbe accreditare la tesi secondo cui intorno al 1348 – l’anno della peste nera – gli Italiani fossero circa 10 milioni.

La suddetta epidemia poi, ripetutasi a partire dalla metà del Trecento con cadenze decennali, collocate a scacchiere, quasi in ogni zona della penisola, ridusse sensibilmente tale cifra sino a fine secolo. Firenze, che ai tempi di Dante superava i 100 mila abitanti, dopo il 1348 raccolse poco più di 25 mila Fiorentini che superarono un’altra volta i 100 mila solo dopo il 1864. Nella seconda metà del Trecento anche Venezia dimezzò i suoi oltre 100 mila abitanti. La ripresa del Quattrocento fu senza dubbio vistosa in quanto in quell’epoca le più importanti Signorie cominciarono a registrare un’aumentata numerazione dei fuochi. Tale forma di censimento per famiglie fu approssimativa ma costituì la base per computi almeno ipotetici. Con il Quattrocento infine i calcoli si fecero meno vaghi. Riassumendo, dall’XI alla metà del XIV secolo, si registrarono aumenti progressivi e corposi, sia relativi alla crescita della natalità, sia alla diminuzione della mortalità infantile. Dopo la crisi dovuta alla peste e con l’incremento quattrocentesco, alla fine del Medioevo, gli Italiani dovettero in realtà raggiungere il numero di circa 10 milioni. Un costante fenomeno italiano fu pertanto che, nonostante le traversie medievali, le città non furono quasi mai spopolate. Roma forse, venne soprastimata per l’età classica e sottostimata per la medievale e costituisce in tal senso un enigma storico. Difatti chi, fra il I e il III secolo d.C. la volle oltre il milione di abitanti esagerò, mentre sembrerebbe più giusto non porla al di sopra degli 800 mila. Tale cifra infatti consente più agevolmente di ipotizzare, tra fine V e inizio VI secolo, un numero di Romani sceso da 100 a 150 mila, al di sotto di cui sarebbe difficile scendere. E anche per accreditare tal prudente cifra, dovremmo scontare una falcidia di cittadini mentre l’Urbe che conobbe saccheggi ed epidemie non ebbe radicali, complete distruzioni. Infatti, se i 100 mila Fiorentini scesero a un quarto dopo la peste che giustifica tal decremento, ci domandiamo cosa di altrettanto catastrofico sia capitato a Roma per farla capitombolare in 150 anni pressoché al dieci per cento delle precedenti presenze! Interessante è il “ritratto” composto da Bonvesin de la Riva che a fine Duecento nel De magnalibus urbis Mediolani calcolò nella metropoli milanese, bella e laboriosa (pari caratteristica a metà del 1100 fu registrata da Ottone di Frisinga), 11.500 case, 200 chiese, 150 «ville con castelli nel contado», 10 ospedali, 300 forni, più di 1000 botteghe, un alto numero di artigiani e mercanti e 200 mila abitanti! A Bologna per esempio 17 mila persone vivevano entro le mura in proporzione di 7 cives su 10 campagnoli. A Padova il rapporto fu di 2 a 5, a Perugia di 5 a 8, a Pistoia di 1 a 3. In altri luoghi invece il rapporto si capovolse: a S. Gimignano era di 3 cittadini contro 2 contadini e a Prato di 13 a 10. Fortissima fu la crisi di metà Trecento a Pistoia e contro i 36 mila Pistoiesi della città e del contado nel 1310, si scese a 19 mila del 1390. I 2816 fuochi di Orvieto del 1292 si contrassero a 1381 nel 1402. Ai tempi di doge Tomaso Mocenigo (1421), Venezia avrebbe avuto, pur con qualche esagerazione, 195 mila abitanti concentrati nella laguna: un record di fronte alle mortificanti cifre cui la perla dell’Adriatico è scesa negli ultimi decenni.



Liguria: dopo i saccheggi di Eruli e Goti, la Liguria restò bizantina, sinché i Longobardi ne occuparono la parte marittima, prima di una più interna penetrazione nel 641. Si ritenne in genere che la terra ligure si costituì in ducato, anche se i nomi dei duchi non ci sono giunti. Secondo un’opinione non sempre accettata è però con i Franchi che tale regione formò un ducato del litorale diviso in comitati; tuttavia di tale oscura età rimane impressa l’incursione di pirati saraceni e normanni da Luni a Frassineto, ricacciati talvolta da associazioni di privati armatori, forse già rudimentali Compagne. Nel secolo X poi ebbe luogo una divisione in tre Marche, l’Arduinica, l’Aleramica e l’Obertenga e le tre famiglie marchionali dettero luogo alle più cospicue casate liguri. I maggiori centri della riviera: Savona, Noli, Albenga, Ventimiglia, Nizza, oltre a partecipare alle spedizioni contro i Saraceni, intervennero nelle crociate, ottenendo non indifferenti concessioni, spesso trattate da Genova che si ritenne protettrice dei porti di quel litorale. Nel secolo XII si costituì il Comune genovese e la storia della Liguria da allora in poi si riassume nei rapporti con la città dominante e nell’intento di mantenersi da essa autonoma. Situati sugli Appennini e lungo le strade di Lombardia e dell’Emilia, i marchesi di Parodi e di Gavi finirono per far parte del più grande Comune; egual sorte toccherà agli Spinola e ai Fieschi. La politica genovese di espansione ebbe aspetti economici, politici e religiosi. Il vescovo di Genova e il Comune agirono d’accordo estendendo l’autorità su varie chiese – persino il presule milanese trovò scampo presso la metropoli ligure, allorché i Longobardi annientarono l’episcopato ambrosiano – e togliendo le terre ai feudatari. I signori di Vezzano cedettero le terre per costruirvi il castrum di porto Venere, sentinella avanzata contro Pisa. Così le terre di Luni si aggregarono a Genova. Dopo sarà la volta di Lerici, di Sarzana, di Pietrasanta, per cui il capoluogo entrò in conflitto con Firenze e Lucca. Più difficile si rivelò invece la sottomissione della riviera di ponente, pronta a difendersi e decisa alla resistenza antigenovese. Albenga, ad esempio, per non cadere nelle mani della «Superba» strinse rapporti con Savona, Ventimiglia e i Del Carretto, si fece proteggere dal Barbarossa e da Federico II e passò ai Visconti (1421). Poi per uscire dalla influenza viscontea si avvalse dell’apporto del Piccinino. I conti di Ventimiglia ebbero il possesso di San Remo, passata dai Doria ai Genovesi, cui si unì conservando un’autonomia durata quattro secoli. Oltre all’esempio dei Doria, significativa fu la Lega dei Comuni e dei feudatari della riviera, capeggiata dai Del Carretto quindi dalla famiglia Grimaldi. Nizza contrastata tra Longobardi e Franchi e minacciata dai Saraceni fu a lungo contesa da Genova e da Pisa sino a che, sottrattasi all’influenza dei Doria, conobbe il sopravvento dei Grimaldi. Dopo il periodo di preminenza angioina nel 1338 la terra nizzarda costituì tuttavia lo sbocco al mare dei Savoia con Amedeo VII che la legò alla sua famiglia fino al 1860. Nemica di Noli fu Savona appoggiata da Genova, mentre autonomi restarono Porto Maurizio e le terre di Finale, Loano e Oneglia. Di Savona diremo che sempre oppostasi a Genova, nel 1127, chiese aiuto a Ruggero II di Sicilia. Ma la «Superba» non tardò a imporle la sua protezione nel 1153. Federico II poi ne fece un centro antigenovese. La Convenzione di Varazze segnò tuttavia la fine dell’indipendenza savonese.

Genova. Contesa da diversi dominanti, nel IX secolo entrò in un sistema difensivo antiarabo di cui divenne l’anima. Dissoltosi l’Impero carolingio emerse la Marca Obertenga di cui la città fece parte, muovendosi per rinvenire autonomia ed energia capaci di proiettarla sui mari. Nel 1056 si sottrasse al dominio marchionale e creò la Compagna, un’istituzione semiprivata di proprietari e lavoratori che misero capitali i primi e lavoro i secondi per organizzare nei mari le spedizioni iniziali, su cui si fondò la ricchezza di quella città, poi del Comune con il quale la suddetta privata istituzione si trasformò in un ente pubblico. Con l’amministrazione comunale e la partecipazione alle crociate (XI-XII secolo) Genova costituì un impero coloniale, nato da numerose e fruttuose spedizioni in Oriente e persino in Crimea. Presto si batté con Pisa per il possesso della Sardegna e della Corsica. Le conquiste di Almeria (1146) e di Tortosa (1147) portarono grandi vantaggi da cui nacque il Banco di San Giorgio. La situazione genovese divenne complessa quando il Barbarossa strinse un patto con Pisa. L’abbandono del porto toscano dette luogo nel 1174 a una fittizia pace fra le due repubbliche marinare destinate a farsi continua guerra. Con il podestà e il capitano del popolo – XIII secolo – Genova trovò rinnovata energia che le permise di fondare un ampio dominio anche in Sicilia. Ciò tuttavia aumentò le tensioni con Pisa e dette luogo a un profondo dissenso con Venezia. La ghibellina Pisa, dopo l’assalto dell’isola del Giglio, organizzato da Federico II contro le navi pisane che trasferivano i porporati al Concilio romano (1241), spinse Genova verso i guelfi. La seconda metà del Duecento segnò l’apogeo genovese. La città acquistò infatti grande prestigio in Oriente in seguito al trattato di Ninfeo (1261) stipulato con l’imperatore Michele VIII Paleologo contro Venezia e l’Impero latino di Oriente. Nel 1282 poi, si giunse alla definitiva resa dei conti con Pisa, quando quest’ultima rimase sconfitta nella drammatica battaglia della Meloria che consacrò il predominio genovese nel Tirreno. La vittoria nelle isole Curzolari (1298) assestò poi una sonora sconfitta anche ai Veneziani. Durante il Trecento nella repubblica si rafforzarono i nobili: i Doria, gli Spinola, i Fieschi, i Grimaldi, i Boccanegra e poi i Gualco, i Montaldo, gli Adorno, i Fregoso avviarono quel Comune verso forme di oligarchia, sino a che Simon Boccanegra (1339) venne eletto doge a vita. Da quell’anno al 1558 ebbe luogo il periodo dei dogati perpetui, volto a far trionfare la parte nobiliare e a concentrare ricchezze nelle mani di una ristretta oligarchia e del Banco di San Giorgio. All’autoritarismo interno fece però riscontro un periodo di lotte esterne protrattesi nel Trecento e nel Quattrocento contro i Visconti e Venezia. Quell’epoca fu dunque dominata da un conflitto ora strisciante ora aperto, culminato nella guerra combattuta per mare e per terra contro la «Serenissima» (1378-1381), fino a che nel 1380 Genova soccombette allo strapotere veneziano. Nel 1381 si concluse così fra le due contendenti la pace di Torino. Con il Quattrocento cominciò un lento declino della «Superba» destinata a perdere le importanti colonie, i mercati e il dominio sui mari. Milano viscontea e sforzesca, il papa, gli Aragonesi di Napoli accerchiarono la repubblica che nel 1499 cadde persino nelle mani di Carlo VIII di Francia, entrato in Italia per conquistare il Regno di Napoli. Sbaglierebbe però chi pensasse che tale evento portasse immediati e sconvolgenti mutamenti. I governanti e gli operatori economici liguri non ebbero infatti l’impressione di perdere terreno, anche perché, pur nel degrado, Genova rimase una grande potenza economica, sebbene chiusa a ogni tipo di evoluzione. Quella della Liguria e del suo capoluogo quindi divenne la storia di un manipolo di potenti capaci, sebbene tra i rovesci, di dominare secolarmente parte del Mediterraneo e dei mari orientali.



Lombardia: quando Odoacre fu acclamato re degli Eruli (476 d.C.) Pavia e Milano vivevano nell’ombra mentre la pianura padana divenne terra di confisca per gli Eruli, poi per Teoderico. La guerra greco-gotica fu in seguito rovinosa per Milano. Più triste ancora diventò la situazione di quella terra dopo la conquista dei Longobardi: un diploma di Dagoberto del 629 usa per la prima volta il termine Longobardia con il quale si definì la vicenda di quella zona, la cui condizione fu quella di un popolo vinto i cui proprietari vennero uccisi o spogliati dei propri territori, il terzo dei proventi dei quali fu confiscato dal nemico. La Lombardia rimase senza difesa. Solo Pavia resisté ad Alboino, divenendo il centro della nuova monarchia. Rapine e violenze si intensificarono fino al 584, poi cominciò l’opera di sistemazione. Nelle campagne si riprese a coltivare e nelle città si trovò un modus vivendi tra i cittadini e i Longobardi convertiti. La Chiesa ambrosiana nel 645 recuperò il suo vescovo e con l’aiuto dei Longobardi fondò le chiese di S. Giovanni in Monza, S. Pietro in Civate, S. Pietro in Ciel d’Oro a Pavia, i monasteri di S. Giulia in Brescia, S. Colombano a Bobbio e S. Maria di Castel Seprio. A Pavia cominciò a contrapporsi Milano mentre anche Monza, residenza di Teodolinda, divenne centro politicamente importante. Dopo che in Pavia (774) l’ultimo re, Desiderio, si arrese a Carlo Magno, si rafforzò tutta la Padania e quando l’Italia si staccò dall’Impero carolingio (888), nacque la Marca milanese fra il Ticino, il Mincio, le Alpi, il Panaro e, con il tempo, si organizzarono i Comitati di Milano, Pavia, Seprio, Bergamo, Lodi, Cremona, Brescia, Mantova, Piacenza, Parma, Reggio, Modena. Le città sedi dei conti divennero presto appannaggio dei vescovi i quali, attraverso le immunità sulle chiese e sui beni, parteciparono al potere comitale. Berengario ad esempio concesse al vescovo il governo di Bergamo e il potere di riparare le mura e difenderle contro gli Ungheri. Stessa cosa avvenne a Cremona, Como, Pavia, Vercelli mentre i feudi maggiori passarono alla Chiesa ambrosiana. Attestazione della nuova situazione fornì Ansperto, di sua iniziativa restauratore delle mura milanesi e deciso assertore della sua preminenza metropolitica contro papa Giovanni VIII. Funzioni direttive ebbe la Chiesa lombarda quando discese Ottone I che cinse in Pavia la corona ferrea (951). La lotta si scatenò in seguito fra potere vescovile e popolare. Con gli Ottoni crebbe il potere ecclesiastico: il vescovo di Lodi dominò fino a sette miglia dalle mura, quello cremonese giunse alle sponde dell’Adda, Como assorbì il Comitato di Bellinzona, quello di Lecco, le chiuse e i ponti di Chiavenna. Nel 933 Milano insorgerà contro il vescovo Landolfo, cacciandolo per costringerlo ai patti. Cremona spoglierà il vescovo Olderico e i grandi feudatari: siamo così all’anticamera del Comune, fenomeno non arrestato da re Arduino di Ivrea, né dall’arcivescovo milanese Ariberto d’Intimiano. Nella prima metà dell’XI secolo i medi e i piccoli feudatari alleati di Corrado II strappano ai grandi feudatari l’ereditarietà dei feudi minori (1037). La lotta con i nobili e i vescovi fu ingaggiata da Milano; le altre città la seguirono, così al principio gerarchico si sostituì quello consociativo e l’apparire dei consoli segnò l’avvio vero e proprio del Comune. A Bergamo i boni homines e le famiglie mercantili assunsero il governo comunale con il vescovo (1080) e nel 1118 comparvero i consoli già arrivati a Cremona nel 1101 e a Como nel 1109. Alla lotta politica si affiancò allora quella religiosa per la rigenerazione della Chiesa, purificata del clero simoniaco e concubinario. La Pataria riformatrice si pose contro gli aristocratici con Pier Damiani, Ildebrando di Soana e Bonizone da Sutri. Il Comune, nei primi decenni del XII secolo mise le varie città le une contro le altre e Milano divenne presto la più forte e quasi arbitra dello sviluppo padano. Federico Barbarossa nelle sue discese fu così sempre più investito dalle proteste dei Comuni più deboli, gelosi della aumentata potenza milanese; allora nel 1162, con l’aiuto di Como, Lodi e Pavia, egli distrusse la metropoli lombarda. Ma in breve Milano risorse e, aiutata dalle antiche concorrenti, resesi conto dell’interessato inserimento dell’imperatore nelle loro vicende comunali, prese le armi contro Federico i, sconfitto nella battaglia di Legnano (1176), e si risollevò. I contrasti interni tuttavia minarono lo sviluppo delle città e la II Lega lombarda venne sconfitta da Federico II nel 1237 a Cortenuova. Da quel momento e nei decenni successivi la riscossa di tutta la regione fu affidata a Milano: artefici ne furono i Visconti, dopo la sconfitta di Napo della Torre (1277), allorché Matteo Visconti divenne vicario imperiale su tutta la Lombardia (1294). La signoria viscontea spense allora ogni fermento democratico ma ruppe le barriere del particolarismo feudale, creando le basi di uno stato che giunse sino a Genova nel 1353, e a Bologna, meta della politica di Bernabò Visconti e poi di Gian Galeazzo, con cui Milano dominò da Alessandria a Belluno. Se Filippo Maria (1447) non poté resistere all’attacco congiunto di Venezia, Firenze e Genova, il vecchio ducato risorse con Francesco Sforza con il quale la Lombardia toccò il punto più alto, Milano arrivò – così pare – a 300 mila abitanti e le città lombarde conobbero un progressivo rafforzamento. Con Gian Galeazzo Sforza e poi con Ludovico il Moro si assisté all’ultimo guizzo di grandezza di quell’importante centro. Tuttavia le difficoltà e la natura tortuosa impedirono la riscossa al Moro che pensò di risollevarsi con l’aiuto dello straniero. Ma dopo una serie di traversie egli finì confinato nel castello di Loches e la Lombardia rimase facile preda di Francia e poi di Spagna.

Milano. Uno dei suoi momenti più fulgidi si ebbe quando, morto Teodosio, la corte imperiale fu ivi trasferita. Ricca e industriosa, essa subì gli assalti vandalici degli Unni e dei Goti, accolse i Bizantini poi i Longobardi che ne fecero un ducato. Il vescovo assicurò allora asilo a quanti fuggitivi cercarono scampo alla crudeltà degli invasori e nella sede ambrosiana rinvennero pietas et charitas. Il terrore delle invasioni fu tale che i cittadini, così è tramandato, sembrò non volessero più vivere, tanto che il vescovo torinese, Massimo, dovette energicamente richiamarli al lavoro e al progresso. Il generale Narsete sanò non poche ferite della città anche se i Bizantini non godettero di buona fama. Ancor peggiore divenne la situazione milanese sotto i Longobardi. Tuttavia, lungi dal morire, quel centro si riprese attorno ai suoi vescovi rientrati nel loro territorio dopo un periodo di esilio genovese. Nel IX-X secolo il governo comitale favorì i commerci e i capitanei, appoggiati dall’episcopio, accrebbero il potere dei valvassori; ma la nobilitas scadde di importanza quando, dopo il 1037, Corrado II il Salico estese ai feudatari minori l’ereditarietà dei beneficia. Grave divenne poi la situazione con l’arcivescovo Ariberto d’Intimiano fautore della nobiltà. Contro di lui infatti si levarono i minores e gli umili i quali erano sostenuti dall’imperatore. Allora Ariberto armò i Milanesi e, a simbolo della difesa, assunse il carroccio. Si giunse così alla guerra fra Ariberto e Lanzone. In quel periodo nella metropoli lombarda si affermarono la Pataria e il clero riformatore, in lotta contro i simoniaci e i concubinari. Il successore di Ariberto, Guido da Velate, avversò la Pataria ma gli si levò contro persino il nobile cavaliere Erlembaldo, appoggiato dalla curia romana e da Gregorio VII. Nell’ambito di tal governo però prese vita il consulatus civium (1097) da cui scaturì il Comune. Accanto a tale magistratura fu collocato il Consiglio generale, quindi il Consiglio di credenza di 800 membri eletti fra i cittadini. Forte del vescovo e dei suoi amministratori nel 1158, Milano si presentò alla Dieta di Roncaglia per chiedere al Barbarossa di poter conservare i diritti di Regalia già acquisiti. La forza di Milano e la rivolta delle altre città lombarde, desiderose di ridurne la potenza, suggerirono all’imperatore la possibilità di compiere un’esemplare vendetta contro il capoluogo lombardo, sconfitto e distrutto nel 1162. Tuttavia le città lombarde e padane compresero il pericolo della prepotenza federiciana, così si coalizzarono con la metropoli lombarda contro il Barbarossa sconfitto a Legnano nel 1176. A fine XII secolo si registrò l’affermazione piena del Comune consolare, mentre nuovo momento di crisi fu quello della Lega lombarda contro Federico II . Gli avvenimenti politici milanesi dell’ultimo trentennio del Duecento si inquadrano nel movimento antagonistico fra i Torriani e i Visconti, guelfi i primi e ghibellini i secondi. Martino della Torre fu anziano del popolo (1241) e Filippo podestà perpetuo; ma nel 1277 Ottone Visconti, con l’appoggio di nobili e contado ebbe ragione degli avversari nella battaglia di Desio, ove Napo della Torre, catturato, morì in una cella ingabbiata del castello comasco di Baradello. A Ottone Visconti successe poi Martino, capitano del popolo (1287). Tornati al potere i Torriani con Guido (1302), crollò momentaneamente il dominio visconteo, riaffidato a Matteo da Arrigo VII di Lussemburgo (1311). Da quel momento nacque pertanto la Signoria, un organismo nuovo di cui Milano divenne capitale e i cui incerti confini si allargarono talvolta a Verona, al Monferrato e a Perugia, minacciando persino Firenze. Il più noto dei Visconti fu Gian Galeazzo dotato dall’imperatore del titolo di duca di Milano (1395), trasformato nel 1397 in duca di Lombardia, comprendente 30 città dalle Alpi a Bologna, da Alessandria a Belluno. Segno della grandezza milanese fu la imponente fabbrica del Duomo (1386). Imparentata con le corti d’Europa, la dinastia fu tra le prime d’Italia con Gian Galeazzo, morto di peste nel 1402. Gli successero Giovanni Maria e Filippo Maria, alla cui morte nel 1447 venne proclamata la Repubblica ambrosiana. A difendere la nuova istituzione contro i Veneziani fu chiamato Francesco Sforza che nel 1450 instaurò quella gloriosa dinastia. Milano sforzesca si arricchì dell’imponente castello e di palazzi, nonché della chiesa delle Grazie. Alla morte di Francesco Sforza seguì un periodo di torbidi fino alla presa del potere di Ludovico il Moro e a fine secolo la stella sforzesca tramontò per l’intervento della Francia, del quale ebbe diretta responsabilità il ducato di Milano. Nel 1499 la città fu presa da Luigi XII di Francia. Ludovico la riconquistò nel 1500, ma poi, tradito dagli Svizzeri, fu battuto a Novara e la metropoli lombarda rimase pertanto ai Francesi fino ai primi decenni del Cinquecento.

Bellinzona. Capoluogo del Canton Ticino, ossia dell’ampia pianura compresa fra la riva nord del lago di Como e la catena delle Alpi Retico Lepontine e divisa in due sezioni dal Monte Ceneri, con il IX secolo passò sotto il potere del vescovato comasco per rimanervi sino a circa il 1231. Dopo di che s’imposero con la loro forza i Milanesi e i Visconti cominciarono a circuire quel centro sempre più dappresso sino a quando, il primo maggio 1340, esso non si arrese a Giovanni e a Luchino Visconti, mentre ai Rusca, signori bellinzonesi, rimase solo il possesso del nuovo castello. Nel 1396 si ebbe la definitiva cessione di quella località a Milano, operata dall’imperatore Venceslao. La completa vittoria viscontea coincise però con l’inizio di un’azione politica centrifuga, tendente a spostare la città e l’intera zona agli Svizzeri e, nel 1407, i cantoni di Uri e Unterwalden se ne impadronirono. La successiva vittoria dei Visconti contro gli Svizzeri ad Abedo (1422) riconsegnò ancora Bellinzona a Filippo Maria Visconti (1426). Milano pertanto ebbe il dominio sulle terre ticinesi sino alla fine del secolo, allorché vennero sottratte a Ludovico il Moro.

Bergamo. Distrutta da Attila e prostrata dai Longobardi, centro di un ducato, fu colpita da Arnolfo di Carinzia (894) e dagli Ungheri. Comune vescovile (1112) fu cantata in un famoso Carme da Mosè del Brolo. Nel Trecento battuta dai Visconti si aggregò al loro ducato. Conquistata dal conte di Carmagnola nel 1427 fu annessa a Venezia nel 1430.

Brescia. Uscita dalle invasioni barbariche, la città passò al potere vescovile e VI si moltiplicarono le lotte tra consoli e vescovi, cui partecipò anche Arnaldo da Brescia tra il 1120 e il 1127. Nel 1126 essa divenne Comune consolare. Preda delle fazioni guelfe e ghibelline, partecipò alle due leghe lombarde e passò sotto Ezzelino da Romano, i Pelavicino e Buoso da Dovara. Poi divenne appannaggio di Carlo d’Angiò. Nel Trecento entrò anch’essa nell’orbita viscontea.

Como. Nei secoli altomedievali la vicenda comasca non si distaccò molto da quelle di altri centri lombardi. La città tuttavia si distinse verso la fine del secolo XI per le lotte contro Milano ed ebbe un’innegabile forza che le consentì di attrarre secolarmente città e popolazioni appartenenti alle terre ticinesi. Il 27 agosto del 1127 fu conquistata dai Milanesi e prese poi parte con il Barbarossa alla distruzione della metropoli ambrosiana. Partecipò alla i Lega lombarda, quindi alla II e successivamente entrò in rotta di collisione con la famiglia ghibellina dei Rusca; nel 1335 passò sotto i Visconti con Azzone per rimanervi sino alla morte di Gian Galeazzo (1402).

Cremona. Longobarda con Agilulfo (609), fu elevata a sede vescovile e tale rimase sino ai tempi di Carlo Magno e di Berengario i (916). Nel 1098 si costituì in Comune e Matilde di Canossa la dotò del Contado dell’Isola Fulcheria, compresa Crema che rifiutò la soggezione impostale. Così Cremona fu nemica di Milano e fedele a Federico I e Federico II , mentre Crema si affidò alla metropoli lombarda. Nel 1247 fu eletto podestà cremonese Uberto Pelavicino, il quale, con l’aiuto di Buoso da Dovara consolidò una signoria diretta su Cremona e Piacenza e indiretta e sostanziata di varie cariche su Pavia, Vercelli, Brescia, Parma, Novara, Bergamo, Tortona e Alessandria ed esercitò qualche influenza persino su Milano. Divenuta guelfa, Cremona rifiutò di riconoscere Arrigo VII (1308) che la saccheggiò e le tolse persino il titolo di città. Dalla successiva signoria dei Cavalcabò quel centro passò ai Visconti che se ne impossessarono il 15 luglio 1344. Alla morte di Gian Galeazzo (1402) tornò per breve tempo ai Cavalcabò, per rientrare nel dominio visconteo sotto Filippo Maria (1441); poi fu degli Sforza e per un decennio della Repubblica veneta (1499-1509).

Locarno. Con Bellinzona la località più importante del Sopraceneri, appartenne al monastero milanese di Sant’Ambrogio, poi al vescovato di Como che la detenne sino al 1154, allorquando Federico Barbarossa la assegnò all’abbazia di Disentis. Due anni dopo (1156) fu conquistata da Milano e la famiglia ticinese dei Rusca, che ivi possedeva una posizione di preminenza feudale, divenne vassalla dei Visconti che le riconobbero il titolo comitale. Sotto l’usbergo ambrosiano la città rimase così fino a tutto il secolo xv sino a che, con il 1512, passò anch’essa stabilmente agli Svizzeri.

Lugano. Come Mondrisio e pressoché tutto il cantone ticinese e la terra dei Grigioni, dal IX secolo fu anch’essa nelle mani di Como che se la contese secolarmente con Milano, la quale, agli inizi del XII secolo, la conquistò consacrando l’intera zona alla cultura, all’arte, all’economia, alla politica lombarda. In seguito, però, un podestà comasco modificò i precedenti rapporti di forze; pertanto durante gli anni della lotta contro il Barbarossa e soprattutto nel periodo dell’aspro conflitto contro Federico II quella stessa città si trasferì sotto il controllo milanese. Nel 1286 venne però nuovamente riaggregata a Como che la dotò di un munito castello e di una forte cinta di mura provvista di cinque porte. Lugano, accresciuta di significative opere pubbliche, palazzi, chiese, strade, divenne allora il centro della valle, fu retta da un capitano e assunse il ruolo di punto di snodo stradale e commerciale fra i centri tedeschi, franco-borgognoni e il Nord della penisola italiana. Durante il periodo visconteo e lo sforzesco entrò anch’essa tra i feudi dei conti di Rusca, poi di Luigi Sanseverino (1433-1447). Nel 1499 passò a Luigi XII di Francia e nel 1512, uscita dal ducato milanese, fu occupata dalle milizie svizzere, inaugurando la dominazione dei primi 12 cantoni.

Mantova. Fu ricordata quando con il suo territorio entrò tra i possedimenti feudali canossiani di cui Atto Adalberto fu designato erede quale conte mantovano (977). A lungo dimora di Bonifacio allorché la famiglia di Canossa passò alla parte antimperiale, ospitò il sinodo di Alessandro II . Nel conflitto con Enrico iv, Mantova non fu campione di fedeltà per Matilde, l’alleata di Gregorio VII, e nel 1091 si arrese a Enrico IV da cui ebbe ampi favori. Dopo la morte della contessa Matilde si accrebbero i suoi dissapori con i Canossiani, sino a che nel 1126 divenne Comune, sotto il vescovo fino alla pace di Costanza (1183). Essa subì però l’influenza di Federico Barbarossa sino al 1167, poi entrò con Verona nella Lega. Nuovo impulso alla città venne tuttavia con la signoria dei Bonacolsi e poi, dal 16 agosto 1328, fu presa da Luigi Gonzaga. Si costituì allora la signoria gonzaghesca grazie alla quale la città partecipò prestigiosamente alla vita politica, economica e artistica della Lombardia e di tutta la Padania.

Monza. Trasformatasi durante la dominazione di Teoderico, si sviluppò ancor più in età longobarda. Con la regina Teodolinda infatti la cattedrale ove si conservava anche la corona ferrea divenne meta di pellegrinaggi onde visitare i celebri papiri degli oli di Monza. La vicinanza con la metropoli lombarda determinò non poco il suo destino; infatti con il 1126 si iniziò ivi la dominazione milanese, interrotta da Federico I e da Enrico VII e consolidata da Galeazzo I Visconti nel 1324, il quale fece tristemente ricordare Monza per le scure prigioni dette dei «forni», situate nel castello da lui eretto. Nel 1333 Azzone Visconti cinse la città di mura e torri e ne curò gli statuti.

Pavia. Goti e Bizantini le conservarono la posizione ragguardevole che le consentì un’accanita difesa allorché giunsero i Longobardi, tanto che cadde dopo tre anni di assedio e i vincitori ne fecero la capitale del regno e tale – sede del sovrano e della corte – essa restò fino alla fine del Regno italico. Come capitale crebbe d’importanza. Arricchita di chiese e monumenti ebbe splendore di cultura, scuole di grammatica e di diritto nella cappella Palatina presso la corte, un tribunale regio con giudici e giuristi e notevole attività economica, favorita dai traffici sul Ticino. A Pavia e nel vicino palazzo reale sull’Olona si rinnovarono ogni anno le assemblee italiche per l’approvazione dei Placiti e le deliberazioni di interesse generale, nelle quali i maggiorenti del regno rivendicarono e ottennero diritto di intervento. Oltre che centro culturale la città fu sede di mercati e commerci importanti rimastivi anche quando nell’anno 1024 i Pavesi, conosciuta la notizia della morte di Enrico II imperatore, in seguito a un’insurrezione distrussero la Camera regia. Gli imperatori furono talvolta incoronati nella basilica pavese di S. Michele ma più spesso a Monza e a Milano per la sua posizione strategica. Nel XII secolo il Comune arricchì quel centro di preziosi monumenti: S. Michele, S. Teodoro, S. Pietro in Ciel d’oro, S. Giovanni in Borgo, S. Stefano, S. Maria del Popolo. Federico I ripagò la fedeltà dei pavesi con il diploma del 1164, considerato magna charta del Comune. Anche nel XIII secolo la comunità pavese si conservò ghibellina poi, sebbene indipendente, perse la sua posizione di preminenza. Nel 1359 si arrese ai Visconti che la dotarono della stupenda Certosa. Decadde con gli Sforza.



La situazione urbanistica: differenze sensibili presentano i problemi dell’edilizia e dell’urbanistica dell’Italia medievale fra i secoli del i e quelli del II millennio. Dal V al X secolo infatti ci si trovò ancora relativamente vicini all’età imperiale e le città, pur fra guerre e invasioni e fra le difficoltà determinate dalla carente amministrazione, ebbero prevalente bisogno di restauri conservativi e di mutamento di destinazione di uso ma si avvalsero ancora delle imponenti e ben conservate opere pubbliche dell’Impero. Mura, ponti, porte, posterule, opere difensive, palazzi, teatri, fori, edifici sacri, archi, colonne, statue, fontane, terme, strade consolari e vie interne, condutture, acquedotti e fognature furono quelli romani, utilizzati ancora sino a quando i motivi bellici, il passare del tempo, la mancanza di adeguati restauri e di personale che li eseguisse correttamente nonché del denaro per realizzarli non li resero inutilizzabili. L’impegno maggiore fu allora quello di razionalizzare e tramandare l’esistente, cosa che avvenne in modo talvolta positivo durante l’età teodericiana, nel periodo carolingio e in determinate epoche del Regno italico. Del tutto negativa si rivelò l’epoca della guerra grecogotica e dell’invasione longobarda. Nella prima metà del VI secolo, Roma, Napoli, Ravenna, Pavia, Lucca, Piacenza, Verona, Padova conobbero una notevole politica di opere pubbliche, volte ad annullare gli effetti dei precedenti assalti degli Unni di Alarico e di Genserico. La brevissima dominazione bizantina – lo attesta la Prammatica sanzione di Giustiniano del 554 – dette risultati positivi: si pensi all’opera edilizia attuata in Roma e a Milano dal generale Narsete. Del tutto sfavorevole invece fu l’età longobarda, specie nei primi decenni, come attestò Gregorio Magno nelle sue dolenti omelie. Nei secoli successivi Arabi, Ungheri e Normanni compirono un’opera di notevole, sebbene non sistematica distruzione che mise a dura prova il già precario patrimonio edilizio compromesso nei secoli precedenti e, alla fine del i millennio, si registrò una situazione non più sanabile con semplici restauri. Questi ultimi poi furono difficilmente effettuati per mancanza di danaro e di maestranze abili, nonché per il forzato impiego di materiali scadenti. L’uso di pietre umide e di riporto, di legno non resistente – la carenza di cedri del Libano rese difficile l’opera di travatura delle grandi basiliche paleocristiane – tegole friabili, cattive malte obbligarono a ripetere spesso i restauri sui medesimi edifici, a distanza di qualche decina di anni, con risultati deludenti.

Accanto a questo settore importante per la vita delle città altomedievali, dobbiamo ricordare anche le esigenze relative all’urbanistica ecclesiastica. Le necessità della Chiesa dei primi secoli, soggetta alle persecuzioni, introdussero l’abitudine di allestire segretamente chiese presso case ed edifici privati. Dal IV-V secolo la nuova situazione religiosa, organizzativa ed economica, indusse ad utilizzare templi pagani opportunamente trasformati: per esempio S. Maria in Cosmedin a Roma, sorta sul vecchio tempio di Cerere, o S. Clemente poggiato su un mitreo e su vecchie case private; gli antichi palatia lateranensi divennero la basilica di S. Giovanni, mentre le costruzioni militari del Celio si trasformarono nella chiesa di S. Stefano Rotondo. Tutto ciò fece sì che esteriormente il volto della antica città rimanesse immutato mentre la Chiesa cristiana ingabbiò il centro urbano con una sorta di sottile, resistentissima rete nel corso di due secoli destinata a trasformarla sensibilmente. Pari esigenze poi riempirono i centri urbani – Roma soprattutto – di nuove chiese e costruzioni sacre. Le campagne conobbero il fenomeno delle Domuscultae (sorta di fattorie modello organizzate da fondazioni ecclesiastiche, spesso dalle diaconie, per rendere più agevole e redditizio il lavoro delle terre ecclesiastiche). Si costruirono poi i Castra, gli edifici monastici, le abbazie e le Pievi nelle campagne. Tutto ciò non indurrà a ritenere che la situazione abitativa delle città e dell’agro fosse felice; essa però, in Italia, fu meno drammatica che in altre zone dell’Occidente. Danni e distruzioni VI furono e risultarono ingenti, ma non mancarono pure interventi nuovi e non isolati. Con il II millennio la situazione cambiò molto, presentando aspetti negativi e positivi. I primi furono determinati dal fatto che, a seguito delle precedenti, note vicende, le antiche costruzioni pubbliche divennero fatiscenti e lasciarono i centri cittadini diruti e carichi di rovine. Dall’XI secolo in poi, per fare un esempio, Roma assunse l’aspetto di un “complesso” edilizio in decadenza, ove regnarono disordine e sporcizia. Per tal motivo, risultarono agevolati i luoghi meno antichi e privi di costruzioni dell’età imperiale, liberi pertanto dagli impacci generati dalla preesistente suddetta situazione.

Gli aspetti positivi, invece, nacquero dalla generale condizione di ripresa economica e civile successiva al Mille, per cui nella penisola si notarono i primi segni della ripresa e del rinvigorimento delle varie forme di vita. Al contrario di quanto era accaduto centinaia di anni prima, le mutate condizioni richiamarono gente dalle campagne nelle città che si arricchirono di palazzi, torri e chiese e poi, quando le vecchie si rivelarono insufficienti, di nuove cerchia di mura. Così accadde a Firenze, Genova e Milano, fra il 1050 e il 1100, e attorno ai vetusti centri storici sorsero i borghi brulicanti di vita nuova, i cui abitanti presero il nome di burgenses. Presto si edificarono nuove cattedrali: S. Ambrogio di Milano verso il 1100, fra il 1120 e il 1138 S. Zeno di Verona, il duomo modenese fra il 1099 e il 1184. A Firenze la cinta urbana passò da 24 a 75 ettari, a Parma da 26 a 73, a Milano raggiunse i 200. Nel Trecento Firenze, una vera metropoli, aveva 110 chiese, 30 ospedali, 200 botteghe e 40 banche, le sue industrie produssero ogni anno dalle 70 alle 80 mila pezze di panno. Nel XIV secolo mentre a Milano si costruiva il duomo anche a Parma si pose mano alla famosa certosa (1396). Nella seconda metà del Quattrocento infine si ebbe uno slancio per l’edilizia monumentale pubblica e privata, avviata dalle amministrazioni cittadine e dalle corti signorili e principesche. A Milano si costruì l’Ospedale Maggiore, opera del Filarete, a Ferrara il Palazzo dei diamanti. Si completò il palazzo ducale a Venezia, mentre il Mantegna compì nel palazzo gonzaghesco di Mantova pregevoli decorazioni affrescate nella «Camera degli sposi».

Fra il 1450 e il 1478 furono edificati in Firenze più di 30 palazzi e ville suburbane, mentre nel 1485 si iniziò palazzo Strozzi. Roma divenne un autentico cantiere: nel 1455 cominciarono i lavori di Palazzo Venezia, si tracciò via Giulia, vero modello di urbanistica moderna e funzionale, mentre di lì a poco Michelangelo disegnò meravigliosi palazzi, uno per tutti il Farnese, e dette luogo a clamorosi esempi di «riuso» arditi e inconsueti: il restauro degli stabili di piazza del Campidoglio e la trasformazione delle Terme di Diocleziano nella basilica di S. Maria degli Angeli. Con lui e prima di lui lavorarono a Roma Donatello, Pollaiolo, Botticelli e Rossellino mentre si accompagnò loro l’exploit raffaellita. Alla fine del Medioevo insomma, si assistette a un vero boom edilizio al quale aggiungeremo le costruzioni dovute ai Francescani e ai Domenicani che, a differenza dei Benedettini abituati a collocare le loro sedi nelle campagne ove edificarono le abbazie, preferirono elevare le chiese, i campanili e le case dei loro Ordini nei centri cittadini o nei borghi, ove Minori e Predicatori divennero insostituibile elemento dell’immaginario collettivo.

Il Veneto: la storia del Veneto si incentra su quella di Venezia e tuttavia raccoglie le vicende dell’ampia X regio romana che, nell’ordinamento di Augusto, si estese dalla Pannonia all’Adda e comprese oltre al Veneto vero e proprio, l’Istria, la Dalmazia, il Friuli, il Trentino e l’Alto Adige per il tratto che, secondo la tabula clesiana del 46 d.C., racchiuse la striscia fra Salorno, Bolzano e Merano (le terre atesine del Nord furono aggregate alla Rezia). Importante zona di passaggio fra Nord e Sud del continente, Oriente e Occidente, fu teatro secolare di scontri barbarici fino a che con il 568 l’intera regione divenne appannaggio dei Longobardi, mentre le coste e le isole lagunari restarono bizantine. Fu allora che la pressione dei barbari spinse gli abitanti, isolati da Ravenna, fra il 609 e il 616 a cercare scampo nelle isole lagunari. Sorsero così nuovi centri accanto ai vecchi: Grado, plebs di Aquileia, diventò castrum e Chioggia conservò integra la sua tradizione. La sede del governo passò da Oderzo alla civitas nova, detta Eraclea, la sola apparsa con tale nome nel ducato bizantino. La residenza ecclesiastica rimase a Grado. Torcello, Caorle, Equilio, Olivolo, Fine, Malamocco formarono nella laguna il ducato bizantino delle Venezie, alle dipendenze di Costantinopoli e dell’esarca di Ravenna. Il crollo del potere bizantino in Italia nel 751 dette sanzione più decisa ai già preformati ducati, se non indipendenti, almeno autonomi. Al principio del secolo IX la crisi franco-bizantina fu risolta, in questo angolo di terra, da Carlo Magno che la definì con il patto di Aquisgrana dell’814, rinnovato da Lotario nell’840. Se complessa fu la sorte del Veneto propriamente detto, non meno precaria fu la vicenda dell’Istria e della Dalmazia, ambedue destinate a subire, fra la caduta dell’Impero romano e l’inizio del Medioevo, ripetute invasioni di Unni, Goti, Bizantini, Longobardi e Slavi. Tuttavia, dopo l’assalto di Alboino, Istria e Dalmazia vennero attratte nell’orbita bizantina e ciò consentì loro di conseguire una larga autonomia. Dopo lunghe traversie si costituì la Marca istriana, entrata nella sfera imperiale con Ottone i , passata poi sotto l’influenza bavarese, mentre con Enrico III ed Enrico iv fece parte dei possedimenti carinziani. Con l’XI secolo tuttavia Venezia cominciò a insinuarsi nelle coste dalmate e istriane. Nel 1115 Pola e Capodistria strinsero con la Serenissima un atto di fidelitas, sotto il dogato di Pietro Polani. Pari orientamento seguirono Parenzo e Pirano nel 1150. Dato il successo della città lagunare e del patriarcato di Grado, Aquileia e i suoi presuli cercarono in ogni modo di intervenire a favore dei potentati slavi e tedeschi per comprimere Venezia che tuttavia, almeno lungo le coste, prevalse. A loro volta i conti di Gorizia cercarono di entrare in terra istriana ma furono bloccati sulle zone carsiche. Quando fra il Trecento e il Quattrocento cadde in crisi il patriarcato di Aquileia, in seguito al ridimensionamento della situazione imperiale, il dominio di Venezia si fece più sicuro. Passando al Friuli diremo che anch’esso fu teatro di incursioni pur successive alla sua costituzione in ducato longobardo, mentre la situazione migliorò con Carlo Magno, il quale ebbe simpatia per i Friulani da lui costituiti in marchesato. Dopo il periodo del Regno italico e della prevalenza imperiale, la gente del Friuli cercò di mantenersi autonoma, oltre che politicamente, dal punto di vista linguistico e culturale, ma divenne preda del patriarcato di Aquileia e mal sopportò le ingerenze del clero romano. Con il XIV-XV secolo, anche lì si consolidò tuttavia la presenza veneziana. Nel 1419 Cividale si dette a Venezia, il 16 giugno del 1420 capitolò anche Udine e Tristano Savorgnan VI entrò con lo stendardo di S. Marco. Pure il ducato di Trento e il Basso Adige sino a Salorno gravitarono nell’alto Medioevo in zona Padana, e la Marca tridentina, costituita da Carlo Magno, non mutò tale inclinazione. Fra i secoli XI-XIII invece, pure quelle terre furono attratte dagli imperatori nell’orbita tirolese. Quando poi con il Trecento si rafforzarono le dinastie di Baviera e degli Asburgo, il Tirolo sentì una prevalente vocazione germanica, mentre il Trentino si volse ai Visconti e a Venezia. Durante il Quattrocento infine, la situazione già precaria non subì mutamenti e Rovereto e Trento, la cosiddetta «porta di casa d’Austria», rimasero distinte dall’influenza austriaca.

Venezia. Dopo gli incerti inizi dell’età romano-barbarica, Venezia cominciò ad essere una realtà. Il doge Pietro nel X secolo costruì la prima civitas Rivoalti poi civitas Veneciarum e il nome conferito alla regione si limitò alle isole rialtine, a favore delle quali si formò il corpus civitatis Venetiarum. Dopo la morte di Candiano (889) fu ampliata la sfera d’azione di Venezia volta soprattutto a intensificare i commerci. Attorno all’anno Mille le navi, al comando del doge Orseolo, giunsero in Dalmazia, raccogliendo l’omaggio di quelle comunità che promisero fedeltà e collaborazione, onde sottrarsi alla minaccia slava e proclamarono il doge duca dalmatico. Gli accordi con Capodistria ampliarono ancora il raggio d’azione veneziano, malgrado l’ostilità del patriarca aquileiese, e Venezia continuò la sua politica di penetrazione istriano-dalmata. Grado poi rimase la sede patriarcale opposta dal ducato ad Aquileia. I rapporti fra Venezia, Zara e i Dalmati continuarono nell’XI secolo, nonostante l’affermarsi della signoria croata di re Cressimiro. Importante fu la missione in Dalmazia di Mainardo di Silvacandida (1060), abate di Pomposa, il quale applicò in territorio croato le Costituzioni del Sinodo del 1059, restituendo importanza alla diocesi di Spalato e ai suoi rapporti con Roma. L’applicazione di tali rapporti fu demandata a Venezia, di fatto dominatrice su quelle terre più della lontana Bisanzio. Anche dopo le incursioni normanne Gregorio VII operò investiture vescovili per aumentare l’influenza veneziana. Comunque, sino alla Serrata del Maggior Consiglio, il vescovo di Zara dipese dal patriarcato di Grado. Da Pietro Orseolo II , nell’anno Mille, a Vitale Michiel i nel 1100, l’influenza veneta nelle terre istriano-dalmatiche ebbe continuo sviluppo. Nel XII secolo il ducato ottenne il dominio dell’Adriatico. Venezia intervenne nella guerra normanno-bizantina e fece opera di mediazione nella pace di Venezia del 1177 tra il Barbarossa, Alessandro III e i Comuni. Nello stesso tempo mutò la situazione interna della perla della laguna: sorse il Consiglio dei Savi da cui derivarono il Maggiore e il Minor Consiglio. Nacque poi il Communis Venetiarum e si sancì la separazione fra i privilegi dogali e le funzioni impersonali dello stato. In questa situazione avvennero i due eventi notevoli della storia veneziana del Duecento: la guerra con Genova per il possesso di Candia e il rinnovamento degli ordini sociali, concluso alla fine del secolo con le leggi di Piero Gradenigo, denominate Serrata del Maggior Consiglio. La lotta con Genova assunse tinte fosche quando con il 1261 il trattato di Ninfeo saldò la coalizione bizantino-genovese. Fu nel 1297 però che Venezia scelse la forma oligarchica, stabilendo, di lì a pochi anni, che nel principale organo costituzionale della repubblica, entrassero solo coloro che già ne avevano fatto parte nell’ultimo quadriennio, affidando così il governo a poche famiglie nobili, tra le quali si scelsero i dogi, gli ammiragli, gli ambasciatori, grandi dignitari e funzionari. Nel 1310 Baiamonte Tiepolo tentò di rovesciare quell’ordinamento, ma con l’istituzione del Consiglio dei Dieci, magistratura d’inquisizione sulla condotta dei cittadini, compreso il doge, Venezia divenne una repubblica aristocratica retta da un gruppo ristretto. La sua costituzione interna fu messa quindi alla prova dalla politica di terraferma che garantì allo stato la disponibilità delle vie del commercio continentale. Contro i Visconti la repubblica adriatica conquistò la signoria scaligera veronese, nel 1339 si annesse il trevigiano e fra il 1404-1405 Vicenza, Feltre, Belluno, Padova, Verona e Rovigo. Il conflitto fra le rivali Venezia e Genova divenne guerra aperta nel 1350, in particolare fra il 1378 e il 1381 (guerra di Chioggia). Dopo alterne vicende culminate nella liberazione chioggiotta operata da Vittor Pisani, il conflitto terminò con la ricordata pace di Torino (1381). Nel Quattrocento l’espansione viscontea costituì un rischio per Venezia che, lottando contro Milano, i Carraresi e altre Signorie, giunse al Garda, alle Alpi orientali e all’Adige. Con la nuova espansione milanese raggiunta da Filippo Maria Visconti sorse, nel 1423, la lega antiviscontea guidata dal doge Francesco Foscari. Francesco di Bussone, il Carmagnola, passato dai Visconti a Venezia, riportò una vittoria antimilanese a Maclodio (1427). Tuttavia, esitando a sfruttarla, sospettato di tradimento, fu fatto decapitare dal governo veneziano che nella seconda metà del ’400 toccò il suo apogeo, stabilendo colonie nel Levante sino al mar Nero e al mar d’Azov. Dal 1468 in poi Venezia combatté cruente guerre contro i Turchi e, sebbene non raggiungesse un considerevole controllo delle zone interne, Sloveni, Croati, Turchi, Tedeschi non prevalsero sulle coste e nelle isole le cui città, splendidamente costruite e munite di porti, spesso imprendibili, furono e rimasero veneziane. Con la scoperta dell’America, lo sviluppo dei bacini occidentali e dell’Atlantico, cominciò il lento declino della repubblica lagunare.

Aquileia. Sede di vescovado dal IV secolo, un suo presule fu al Concilio di Arles (314). La occuparono Attila (451), gli Ostrogoti e i Bizantini. Durante lo Scisma dei Tre Capitoli e la condanna contro i vescovi ribelli di papa Vigilio (554), il metropolita aquileiese cominciò a chiamarsi patriarca e con i Longobardi accrebbe la sua importanza, dato che professò la confessione ariana. Allora Grado divenne sede di un contrapposto patriarcato cattolico preminente nelle zone filobizantine, nel ravennate, a Venezia, nell’Istria e in Dalmazia. Il patriarcato aquileiese dal IX al XIII secolo si trasformò così in supporto filoimperiale e dalla Slovenia alla Croazia, all’interno dell’Istria e della Dalmazia operò in funzione antiveneziana. Lo stesso patriarca agì contro i dogi nel Trentino e in Alto Adige, ove conservò ampia giurisdizione fino a che non fu rimpiazzato dalle diocesi di Bressanone e di Innsbruck. Bressanone, la tedesca BrIXen, dal X secolo fu sede di un vescovado, centro di un principato dal 1027, anno in cui, cinta di mura, essa diventò la prima città altoatesina. Gli imperatori sassoni, i franconi e gli svevi la utilizzarono politicamente sino a che il patriarca Ulrico II , sconfitto dai Veneziani, si accostò ad Alessandro III cooperando alla pace di Venezia e di Costanza (1183). Nel 1180 Alessandro definì i rapporti fra Aquileia e Grado e, mentre quest’ultima deperiva di fronte al prevalere di Venezia, la maggior parte delle diocesi istriane, dalmatiche, friulane e tridentine rimase sotto il predominio aquileiese. Nel 1206 il patriarca Wolfger concluse un accordo commerciale con Pietro Ziani e, due secoli dopo, quell’intero stato patriarcale si fece veneziano (1420), allorché il conte di Gorizia riconobbe l’investitura dei suoi feudi passati alla Serenissima (1442). L’accordo finale tra il patriarca Ludovico Trevisan e la Signoria di S. Marco ebbe luogo il 10 giugno 1445.

Padova. Dopo i rivolgimenti del periodo barbarico sembrò cancellata dal novero delle città, mentre presto il suo vescovado si risollevò dalla crisi anche se, dal VII al IX secolo, il centro patavino fu trasferito a Monselice e, solo con Ottone I (960), Padova fu sede del ricostituito comitato. L’antica struttura dopo alcuni secoli sbocciò a nuova vita nel 1138 con la nomina dei consoli che organizzarono un Comune invano incitato dal Barbarossa alla fedeltà imperiale. Così il Comune padovano alla fine del XII secolo, poi con il podestà nel XIII secolo divenne una vera entità politica. Dopo la parentesi ezzeliniana Padova, nel XIV secolo, contrastò Enrico VII e il Vicario Can Grande della Scala. Nel 1320 i Carraresi, col pretesto di assicurar la città dagli Scaligeri, instaurarono un principato rimasto al potere sino al 1389. Lo scalzò poi Gian Galeazzo Visconti e nel 1406 Venezia che assorbì Padova nella sua signoria.

Pola. Data la sua posizione protetta e il porto naturale, Pola sentì poco l’oppressione delle invasioni barbariche e continuò a commerciare salvando, grazie alla sua vocazione pacifica, gran parte dei pregevoli monumenti romani dell’età augustea e del II secolo d.C., ivi rimasti sino ad oggi integri nel corso del tempo. Dopo un periodo di autonomia essa fu poi conquistata da Venezia (sec. XIII) e nel 1379, durante la guerra di Chioggia, fu attaccata dai Genovesi. Dopo la pace di Torino (1381) la «Serenissima» la rioccupò, dotandola di saldi impianti portuali, così dal Quattrocento fiorirono a lungo i suoi traffici e la cultura veneta.

Trento. Nell’età barbarica il suo primo vescovo, il romano Vigilio, diffuse il cristianesimo e organizzò la diocesi le cui fortificazioni sul Verruca, «chiave della provincia», furono rafforzate da Teoderico; i Longobardi ne fecero la sede più settentrionale del regno. Anche Carlo Magno la favorì come “città d’Italia”. Più tardi poi, divenuta sede di un principato ecclesiastico, appoggiò la politica imperiale germanica e fallirono i tentativi di Ezzelino da Romano e di Mastino della Scala per impadronirsene. Anche Ludovico il Bavaro vi tenne un convegno per consolidare l’autorità imperiale, ma tuttavia prevalse la tradizione italiana di un nucleo di importanti famiglie che, attorno al vescovo, si orientarono verso Venezia. Una ribellione antimperiale, capeggiata da Rodolfo Bellenzani, scoppiò nel 1407, così verso la fine del XV secolo, il ceppo tirolese si ricostituì, conferendo successivamente un aspetto quasi germanico alla città.

Treviso. Con i Goti divenne centro di approvvigionamento delle Venezie e i Longobardi ne fecero un ducato. Commercialmente prospera nel 773 possedeva una zecca; poi con i Franchi si trasformò in Comitato e in sede di marchesato. Naturalmente antimperiale Treviso fu contro il Barbarossa e aderì alla Lega lombarda, mentre lottò contro i vescovi per sottrarre loro molti privilegi. Divenuta Comune podestarile, si rafforzò nel ’300 come centro culturale nel quale si contarono, tra gli altri, Sordello da Goito e Ugo di Saint Circ. Passata alla signoria dei da Camino che, dopo la parentesi ezzeliniana, la occuparono stabilmente, la città subì il dominio degli Scaligeri (1329) poi quello di Venezia cui appartenne fino al 1797.

Trieste. Sottoposta ai Goti e quindi ai Greci (539), nel 568 fu devastata dai Longobardi quando valicarono le Alpi a Postumia. Nel 591 comunque tornò ai Bizantini ai quali nel 788 la sottrasse Carlo Magno che VI introdusse consuetudini e leggi germaniche, cui la città e gli Istriani si opposero con il placito di Risano, nel quale chiedevano il mantenimento della antiqua lex romana. Nel secolo X Trieste, parte del Regno italico, rimase civitas autonoma ma presto subì due diverse interferenze: dal mare quella veneta, dall’interno quella degli imperatori penetrati ivi dal patriarcato di Aquileia. Ma nonostante tutto, quel porto restò autonomo e nel 1139 era in efficienza il Comune Tergestinae civitatis, capeggiato dal Gastaldo, tutore degli interessi pro Comune di Tergesto. Progressivamente rafforzatasi nel 1202, dopo l’approvazione di patti commerciali che ne assicuravano l’autonomia dal presule aquileiese il quale si accontentò di servirsi del porto triestino come base commerciale, senza intervenire nella sua politica, si proclamò fedele a Enrico Dandolo. Sul mare, grazie all’appoggio dogale, essa non conobbe concorrenti, mentre fu contrastata da Capodistria che nel 1182 ricevette dai Veneziani il monopolio per il commercio del sale e pertanto chiuse a Trieste il retroterra carsico-carniolitico. Nel Trecento Quattrocento quel porto divenne ricco e autonomo da Venezia che continuò a proteggerla, allontanandone gli Austriaci.

Verona. Durante l’età barbarica fu un centro preminente e nel 487 Teoderico, vinto Odoacre, costruì lì un palazzo reale. Fu sede di Alboino che vi morì in età longobarda, e di lì Adelchi si mosse per tentare l’estrema difesa contro re Carlo. Sotto i Carolingi la città ebbe notevole incremento mantenutosi anche durante il Regno italico e l’Impero ottoniano. Uscita dall’influenza canossiana, nel 1135, Verona divenne Comune. Legata a Federico i sino al 1164 la città partecipò quindi alle leghe antimperiali. Dopo un periodo di prevalenza ezzeliniana Verona entrò nell’orbita degli Scaligeri che dal 1262 VI detennero una posizione di potere mantenutavi sino al 1387, allorché essa fu assorbita dall’espansione viscontea. Nel 1404, dopo un effimero ritorno dei della Scala, divenne veneziana.

Vicenza. Soggetta a Odoacre, ai Goti e ai Longobardi, divenne Priorato, poi Comitato franco e dal X secolo appartenne alla Marca di Verona. Con quest’ultima e con Padova, nel XII secolo costituì la Lega veronese poi fusasi con la lombarda. Per le sue tendenze antimperiali Federico II la assalì, mentre a domarla pensò Ezzelino da Romano (1236-1259). Riconquistata la sua autonomia, rafforzò le istituzioni comunali e podestarili. Nel Trecento diventò pomo della discordia fra Verona e Padova, sin quando passò sotto la signoria scaligera. Dal 1387 si trasformò in possedimento visconteo e, dopo la morte di Gian Galeazzo, si dette a Venezia con cui rimase fino al 1797. Il suo sviluppo maggiore – vantò 100 torri – fu quello comunale e dopo lo scaligero.

Zara. A lungo rimase nel sistema bizantino e dopo la caduta di Ravenna fu il centro della Dalmazia bizantina. Autonoma pure durante l’età carolingia, solo nel Mille si dichiarò fedele a Venezia per rimanervi, nonostante i tentativi di inserimento nel regno ungherese. Dal 1202 poi, Enrico Dandolo, coadiuvato dai Crociati, stabilì il dominio della Serenissima in Zara che nel ’300 VI si sottrasse scegliendo la protezione ungherese e quella di Ladislao di Durazzo (1402), che nel 1409 la cedette con le sue terre e le isole a Venezia che VI restò sino al 1797.



Vita economica e sociale: con l’aggravarsi della crisi imperiale del III -IV secolo, allorché apparve chiaro quanto ormai la civiltà antica avesse esaurito il suo vigore, anche in Italia le condizioni economico-sociali si fecero peggiori, sia nelle città brulicanti di poveri privi di lavoro e di mezzi di sostentamento, sia nelle campagne ove le carestie, le epidemie, le invasioni e le distruzioni si moltiplicarono dal Nord al Sud della penisola. Visigoti, Ostrogoti, Unni, Vandali con i loro assalti intensificarono le devastazioni e le migrazioni interne di masse notevoli di popolazioni inermi e impaurite già in precedenza angariate dal fisco imperiale e, talvolta, così disorientate da invocare l’arrivo dei barbari accolti quasi come liberatori, non sapendo che la nuova situazione sarebbe stata per loro ben peggiore della precedente. Di fronte a così gigantesca catastrofe, le condizioni migliorarono agli inizi del VI secolo, allorché Teoderico dette impulso all’agricoltura, all’edilizia e alla cultura, offrendo una via d’uscita a operai, artigiani, contadini finalmente provvisti di lavoro e quindi meno incerti per il loro avvenire immediato. Tuttavia si trattò di una parentesi chiusasi bruscamente con l’inizio della guerra greco-gotica (535-553) che sconvolse l’Italia, annientò patrimoni d’ogni genere, uccise giovani, donne e vecchi, abbandonando gli scampati attoniti e privi della capacità di scuotersi.

La conquista bizantina e la successiva invasione longobarda (568) compirono l’opera. Così, agli inizi del VII secolo, un intero popolo barbarico rozzo e feroce si trasferì in Italia. Di fronte al pericolo chi poteva fuggì, altri resistettero, ma furono destinati a soccombere. I conquistatori pretesero l’applicazione della legge dell’hospitaticum in forza della quale ai Longobardi spettò un terzo delle terre occupate. Forse, solo con l’VIII secolo la crisi si attenuò per gli abitanti della penisola che cominciarono a non essere considerati soltanto «un volgo disperso» e privo di nome. La Chiesa, infatti, prese a rafforzarsi anche economicamente e attorno alle Diaconie e alle Domuscultae si riannodarono i fili della convivenza sociale. Ma l’incertezza dell’avvenire, i pericoli di guerra latenti impedirono un’effettiva ripresa. Nelle Curtes si sviluppò così un’economia tendenzialmente chiusa e autarchica cui la Chiesa cercò di ovviare con i suoi vescovi, i parroci e l’organizzazione monastica. I Benedettini favorirono il lavoro dei campi, la bonifica di terre acquitrinose e incolte, arginarono i fiumi, recintarono i boschi, scavarono canali, ararono e dettero il pane ai contadini e alle loro famiglie.

Le ultime invasioni del IX-X secolo, però, di Ungheri, Arabi, Normanni incrementarono nuovi motivi di precarietà le cui ripercussioni gravarono sull’Italia in cui diminuì la natalità, aumentarono le malattie, le epidemie (peste, febbri dissenteriche, malaria) e la vita fu di breve durata – si superarono raramente i 40-50 anni –, pessime furono le condizioni igieniche e di alloggio, mentre anche il cibo scarseggiò. Trionfò allora la cucina povera e povera si mantenne l’alimentazione della maggior parte degli abitanti.

In tal poco lusinghiero quadro introdusse sensibili migliorie il Sacro Romano Impero con l’organizzazione del feudo. Con l’affermarsi dell’economia curtense e la rarefazione della moneta, le condizioni dei commerci languirono e la ricchezza fu racchiusa nel possesso della terra. Il sovrano che ne fu proprietario la dette quindi in uso o in beneficio ai suoi fideles che la ricevettero in feudo. Il concessionario del bene – il vassallo – fu legato al concedente da un particolare rapporto sociale denominato vassallaggio. Il vassus divenne homo ovvero fedele del suo signore, al quale dovette giurare fedeltà prestandogli l’homagium. Altra caratteristica importante del feudo fu l’immunità, forti della quale i fedeli furono garantiti dalle interferenze altrui nelle terre loro affidate. In tal modo si creò un ordinamento che dette una relativa sicurezza economica e sociale a quanti ne fecero parte. Ciò rese più forte il potere imperiale che difese con le armi il suo prestigio e i sudditi. I grandi vassalli furono tra gli altri i conti, i marchesi o feudatari di frontiera e i vescovi e gli abati. Alle loro dipendenze si posero i valvassori o feudatari minori. Seguirono poi i milites, i cavalieri senza feudo, i magistrati, i commercianti, gli artigiani, i religiosi e, infine i contadini e i servi. Si formò allora una società di tipo piramidale al cui vertice si pose l’imperatore padrone di tutto, artefice della fortuna e della disgrazia dei suoi sudditi, della loro vita e della loro morte. Con il tempo, per rafforzare il sistema, l’imperatore rese ereditari i feudi maggiori i cui proprietari furono più legati alla corona e teoricamente pronti all’obbedienza (Capitolare di Quierzy, promulgato da Carlo il Calvo nell’877). Tale concessione tuttavia rafforzò il potere dei maggiori detentori di feudi ma scosse l’equilibrio della base, che chiese pari trattamento rispetto ai grandi vassalli troppo potenti. Si moltiplicarono pertanto le tensioni sociali fino a quando, quasi due secoli dopo, fu concessa l’ereditarietà dei feudi minori (Capitolare di Corrado II il Salico del 1037). Pur tra squilibri tale articolazione assicurò tuttavia per secoli un sistema consono alle esigenze dei tempi e capace di conferire una certa solidità e sicurezza sociale. La dissoluzione del feudo, la nascita dei Comuni e delle monarchie nazionali (XI-XII secolo) accelerarono la crisi del feudalesimo e, mentre per secoli s’era affermato il principio della maggior sicurezza della vita nelle campagne e della partecipazione al feudo laico o ecclesiastico, in conseguenza della ereditarietà e della frantumazione terriera, si generò una nuova tendenza volta all’abbandono dei campi e al ritorno nelle città.

Servi, contadini, artigiani si riversarono nei centri abitati ove, alla fine dell’XI secolo, nacquero i Comuni in cui sempre più si cercarono sicurezza e lavoro. La rinascita delle industrie, dell’artigianato e dei commerci consentì allora la formazione di una nuova classe sociale costituita in prevalenza di negotiatores, i mercanti, che con la prosperità acquistarono nuova coscienza di sé, connessa a una nuova pratica della cosa pubblica. Così i milites e i mercanti formarono il ceto dei boni homines, le categorie emergenti che, coordinate dal vescovo o dal conte, amministrarono le città. La prima magistratura comunale assunse il nome di Consolato, di qui la nascita del Comune consolare (Padova 1139, Parma 1149, Pisa 1081, Siena 1085, Arezzo 1098, Genova 1098, Milano 1081). Nel nuovo ordinamento il potere risiedette nel Parlamento o Arengo, l’assemblea generale dei cives, ovvero di tutti i cittadini dotati di poteri pubblici. Il Parlamento nominò i consoli assistiti nelle funzioni governative da un ristretto Consiglio di anziani detto pure di Credenza. Alle origini il Comune fu dominato dai nobili, mentre da ogni carica venne escluso il populus dei salariati, dei coloni, degli artigiani residenti nel suburbio, alle porte della città. Con l’aumentato potere delle popolazioni i Comuni ebbero bisogno di più terreni, così conquistarono i vecchi Comitati, incontrando la resistenza dei Capitanei. La richiesta di maggiori libertates non significò che il nuovo ordinamento rifiutasse gli imperatori o i vescovi, ma che emerse l’esigenza di chiedere loro la autonoma scelta dei magistrati e la possibilità di regolamentazione del potere sovrano o regalia jura. Dopo i primi decenni, all’interno dalle amministrazioni, nacquero tensioni sociali tra gruppi di potere cittadini e si rese pertanto necessaria la nomina dei podestà forestieri, estranei agli interessi comunali (XIII-XIV secolo). Inoltre, fino a che i ceti minori furono esclusi dal Comune, al Governo delle arti si contrappose l’organizzazione delle Corporazioni artigiane che poi entrarono nell’amministrazione con l’elezione del capitano del popolo, spesso nominato in contrasto con il Comune majus governato dal podestà. Il capitano del popolo ebbe funzione antimagnatizia sino a che la sua nomina a vita non condusse alla formazione della Signoria.

Nella seconda metà del XIV secolo i Comuni italiani che rappresentarono complessivamente un momento di grande progresso politico, economico e sociale, in seguito alla crisi introdotta dalla peste, dall’assenza degli imperatori e dalle trasformazioni in atto nella Chiesa, accumularono insicurezza e tensioni sociali. A Firenze nel 1378 si scatenò il tumulto dei Ciompi. Negli anni precedenti simili sommosse si ebbero a Perugia e Siena, mentre le campagne calabresi furono insanguinate da una guerra antiaragonese. A Parma e nel Pistoiese, fra il 1385 e il 1455 si scatenarono movimenti insurrezionali. Forse è difficile parlare per quei tempi di un’acquisita coscienza di classe dei lavoratori che però, quando poterono, furono decisi a far valere i loro convincimenti pure se non furono sempre consapevoli della loro effettiva forza e dei loro diritti. Anche i ceti abbienti fra il Trecento e il Quattrocento conobbero momenti difficili, superati dalla certezza che fosse necessario alla loro affermazione aumentare l’impiego dei capitali di cui disponevano per incrementare i loro affari e per la costruzione di nuovi palazzi gentilizi, situati nelle città e nei poderi suburbani. Speculazione e corsa agli investimenti, i conseguenti fallimenti – si pensi al crac delle banche dei Bardi e dei Peruzzi – contraddistinsero quell’epoca tardomedievale di mutamenti e di vivacità politico-sociale ed economica. Fino a quando l’impalcatura comunale, poi signorile e principesca, sorresse tale sviluppo spontaneo e privo di programmazione, la penisola conobbe, nonostante la crisi politica, un generale progresso. L’ingresso violento della Francia e della Spagna nella vita italiana e la perdita dell’indipendenza determinarono d’altra parte anche quella del benessere economico, mentre gravi squilibri, soprattutto nel Mezzogiorno, generarono dissesti irreversibili.



Emilia-Romagna: l’estensione della provincia romana dell’Emilia fu stravolta dall’invasione longobarda. I Bizantini difesero prevalentemente Bologna, Modena cadde in rovina e risorse solo con Liutprando. Poi la sconfitta di Astolfo e la donazione delle terre bizantine da parte di Pipino al papa sottrassero ai Longobardi Bologna. Successivamente, quando l’Impero si affermò, Bologna e la Romagna furono trattate con maggiore attenzione e solo le rinunce di Ottone IV (1201) e di Federico II separarono dall’Emilia la Romagna e Ferrara, date al papa. Precedentemente, in età longobarda, furono prosperi i ducati di Piacenza, Parma e Reggio oltre a Bologna e Imola, mentre vennero fondati i monasteri benedettini di Bobbio e Nonantola. Con Carlo Magno i ducati, divenuti Comitati, rafforzarono la potenza della famiglia dei Supponidi. Furono ivi istituite scuole pubbliche di carattere giuridico, grammaticale e letterario. Mentre nell’XI secolo emerse per l’insegnamento delle lettere Parma, ove si formò anche Pier Damiani. Col decadere dell’Impero carolingio e durante il Regno italico le città passarono dai conti ai vescovi che le difesero anche dagli Ungheri. Con il X secolo e con il successivo, accanto alla prevalenza vescovile, emerse la potente famiglia dei Canossa. Adalberto Atto rese ampi servigi ad Adelaide di Borgogna accogliendo la fuggitiva nella rocca canossiana; così Adelaide, divenuta consorte dell’imperatore Ottone I, conferì ad Adalberto i comitati di Modena e Reggio. Da allora la politica canossiana mirò ad allargare la sua potenza su Parma, Piacenza, Mantova, Ferrara, Brescia. Tale famiglia costituì il centro della vita dei riformatori ecclesiastici nell’XI secolo e si contrappose a Cadalo di Parma (antipapa Onorio II nel 1061) e poi a Guiberto di Ravenna (antipapa Clemente III nel 1080-1100) mentre con Matilde sostenne Gregorio VII, tentando di favorire la riconciliazione fra quest’ultimo ed Enrico iv, in particolare con l’incontro di Canossa (1077). Nel XII secolo le città emiliane si rafforzarono a spese dell’imperatore e parteciparono alla i e alla II Lega lombarda. Modena, Parma, Reggio, Cremona e Piacenza furono però imperiali, tanto è vero che il primo sintomo della sconfitta ghibellina si ebbe con la caduta di Parma. Le lotte tra città e partiti all’interno delle amministrazioni comunali, pur consentendo lo sviluppo economico e culturale dell’Emilia, introdussero una serie di conflitti sfociati, con il XIV secolo, nella divisione della zona fra due famiglie: quella dei Visconti e quella degli Estensi che nel XV secolo si rafforzarono entrambe. La Romagna, dopo il crollo della dominazione bizantina, ebbe a lungo una condizione incerta, nonostante le donazioni di Pipino e Carlo Magno le conferissero una collocazione papale che le fu riconosciuta nel XIII secolo da Rodolfo d’Asburgo (1278). Fino al 1503 pertanto, nonostante la presenza di numerose Signorie, la Romagna restò di diritto terra del papa.

Bologna. Bizantina poi longobarda, dovette il suo sviluppo al vescovo Petronio che vi governò agli inizi del V secolo e rifulse appieno quando riuscì a costituirsi in Comune indipendente, lottando contro l’imperatore. La costituzione del Comune bolognese, simile a quella di altri Comuni della regione, poggiò su due o quattro consoli, sul Consiglio maggiore e sul Parlamento o Assemblea generale. Più tardi divenne amministrazione podestarile. Con l’affermazione del Comune nel XII secolo scoppiarono le contese tra i due partiti facenti capo alle due famiglie dei Geremei e dei Lambertazzi, i primi ghibellini, guelfi i secondi. Il ’200 è il secolo più glorioso del Comune bolognese, ampliatosi culturalmente, urbanisticamente e socialmente tanto che la felsinea fu la prima città italiana a proclamare la liberazione dei servi con la famosa «riformagione» Paradisus del 1256. Prospera e ricca di torri, palazzi e chiese celebri, essa presentò segni di decadenza quando, in seguito alla rinuncia di Rodolfo d’Asburgo, divenne una Legazia papale. La fondazione dello «Studio», fissata al 1088, ne fece uno dei grandi centri della cultura europea.

Ferrara. I primi documenti ferraresi risalgono ai Longobardi, mentre il ducato fu fondato nella seconda metà del secolo VIII e, dopo la caduta di Desiderio (774), passò all’arcivescovado di Ravenna. Dal X secolo Giovanni xv assegnò la città a Tedaldo di Canossa e la contessa Matilde riconquistò con le armi quel dominio che rimase dall’XI secolo Comune autonomo. Ciò non impedì tuttavia un suo progressivo inserimento nell’orbita della famiglia degli Atti o Estensi, che nel XIII-XIV secolo se ne appropriarono. Dal 1332 la città fu inscindibilmente legata agli Estensi e, divenuta capitale del ducato, ebbe un’epoca di complessivo splendore. A metà del Quattrocento la corte ferrarese offrì ospitalità a letterati, dotti e artisti, inaugurando un periodo in cui la munificenza e la lungimiranza di quella signoria resero gloriosa in tutta Europa la rinascenza ferrarese.

Modena. Centro fortificato dei Romani, passò da un’invasione all’altra in un progressivo degrado. La lenta ripresa cominciò fra l’VIII e il IX secolo ad opera dei vescovi. Divenuta Comitato canossiano, rimase a Matilde sino alla sua morte (1115). Nell’età comunale aderì alla Lega lombarda (1168) e poi all’Impero con Federico II . A fine Duecento divenne estense e, tranne brevi intervalli, tale restò fino alla guerra della Lega di Cambrai (1508).

Parma. Prosperò in età teodericiana e bizantina ma decadde con Totila. Gastaldato con i Longobardi divenne città vescovile, retta da presuli di prestigio. Nell’XI secolo, spesso in dissenso con Roma, elesse antipapi, Onorio II e Clemente III . Con il Comune vide in lotta guelfi e ghibellini: nel 1248 batté Federico II . Nel 1322 passò alla Santa Sede e poi, politicamente instabile, a Giovanni di Boemia, alle famiglie dei Rossi e dei da Correggio, dei Visconti e degli Sforza.

Piacenza. Conquistata da Goti, Bizantini e Longobardi, divenne città vescovile e poi Comune, dominato fino all’XI secolo dall’aristocrazia dei Capitanei. Al seguito di Enrico IV fu teatro di scontri con i Gregoriani di cui fu vittima anche il vescovo Bonizone da Sutri (1088-1090). Nel XII secolo fece parte della i Lega lombarda e partecipò alla battaglia di Legnano (1176), fu poi contro Federico II che, dopo la vittoria di Cortenuova (1237), si vendicò della sua posizione antimperiale. Con l’avvento dei guelfi (1266) ebbe una notevole ripresa e si considerò possesso della Chiesa, quindi dei Visconti (1313), che la aggregarono alle sorti di Milano sino al 1447, e degli Sforza.

Ravenna. Periodo importante della sua storia fu quello della decadenza dell’Impero d’Occidente fino a Carlo Magno. Nel 402 Onorio VI trasportò la capitale dalla debole Milano e Ravenna dominò il passaggio fra Nord e Sud della penisola, ricevendo dal mare aiuti bizantini. Nella guerra gotica, di fronte all’avanzata di Belisario, Vitige VI si trasferì, riportando effimeri successi. Nel 554, Giustiniano vi collocò la prefettura d’Italia e la sede dell’esarca. Durante l’azione longobarda, per conseguire i possessi dell’esarcato e della Pentapoli, ebbe funzione mediatrice fra la Longobardia e il papato. L’esarca ottenne carica e autorità di sovrano nonché titolo di patricius e fino all’VIII secolo fece prosperare la città, emporio marittimo del Centro-nord e concorrente di Venezia al suo affermarsi. A metà del secolo VIII, invano papa Zaccaria tentò di sottrarla al suo destino per aggregarla a Roma e nel 751 poi fu conquistata dal longobardo Astolfo. Con la fine della dominazione bizantina la funzione storico-politica di Ravenna era conclusa. Nel 756 essa passò al papa e, tramontato l’esarcato, venne governata dagli arcivescovi che ne assorbirono territori e sostanze, mentre al pontefice mancarono la forza e il personale per conquistare di fatto quell’importante posizione. Gli arcivescovi – si pensi al grande Agnello – furono forti durante il periodo carolingio e il Regno italico. Nell’XI-XII secolo gli imperatori Enrico III , Enrico IV e Enrico V si servirono di Ravenna e della fedele Romagna per contrastare Roma durante la lotta per le investiture e così riempirono le chiese e le abbazie locali di importanti privilegi (ricordiamo fra gli altri quelli conferiti alla pregevole abbazia di Pomposa). La Chiesa e i papi a loro volta dettero grande importanza all’arcivescovato ravennate che non vollero abbandonare all’Impero. Tale situazione conferì alla metropoli e alla zona ampie possibilità di sviluppo, ridottesi dopo il Concordato di Worms (1122). Da allora Ravenna fu dominata dai papi e, di fatto, dagli Ubertini, dai Dusdei, dagli Anastagi e dai Traversari. Con il 1276 i pontefici controllarono l’ex città esarcale che subì il predominio della famiglia dei da Polenta, la cui rinomanza è connessa all’ospitalità da loro offerta a Dante Alighieri che ivi morì nel 1321.

Reggio. Ducato di confine con i Longobardi e comitato carolingio, entrò in orbita canossiana nel 961. Nel 962 divenne Comune vescovile con Ottone I. Tra i Comuni aderenti alla i Lega lombarda e partecipanti alla pace di Costanza del 1183, subì un’inversione di tendenza con Federico II . Mantenutasi ghibellina per tutto il ’200 passò alla signoria estense nel 1290 con Obizzo d’Este, poi ai Fogliani e agli Scaligeri che nel 1371 la vendettero a Bernabò Visconti. Tornata agli Estensi nel ’400, vi restò fino al 1797.

Rimini. A lungo bizantina, seguì la sorte di Ravenna e della Pentapoli. Conquistata da Liutprando e annessa ai domini longobardi, passò poi ai Franchi, quindi alla Chiesa. Nella seconda metà del X secolo da Ducato cambiò in Comitato imperiale. Nel secolo XI fu affidata alla magistratura locale del Pater Civitatis, nel secolo successivo trasformatasi in cognome familiare, ossia in quello dei Parcitadi. Comune consolare già nel 1158, commerciò e guerreggiò con città vicine e più lontane, in particolare con Cesena e Pesaro. La fazione ghibellina (XIII secolo) si identificò nella famiglia dei Parcitadi e segnatamente nel suo forte e autorevole esponente Montagna, quella guelfa nei Malatesta che, a fine Duecento, diventarono signori riminesi con Malatesta il vecchio, morto ultracentenario nel 1312. Gli successero i figli Gianciotto, Paolo il Bello e Malatestino dall’occhio (personaggi che rinveniamo in Dante il quale cantò, idealizzandola, la drammatica vicenda amorosa che legò quella casata ai Da Polenta di Ravenna, di cui fece parte la sventurata Francesca). Ai Malatesta, nel Trecento e nel Quattrocento i pontefici concessero il vicariato su ampie zone marchigiano-romagnole. Negli anni del dominio di Sigismondo, a causa della guerra dichiaratagli da Pio II , i domini malatestiani si ridussero alla sola Rimini (1463), appartenuta alla stessa famiglia fino al 1503, allorché passò a Cesare Borgia, poi a Venezia.

San Marino. Desiderosa di autonomia e maldisposta a riconoscere Signorie e dirette forme di potere vescovili, comitali, pontificie o imperiali, divenne nei secoli simbolo di libertà. Nota la tradizione che volle verso la metà del IV secolo d.C. rinvenirvi la presenza del tagliapietre Marino che, proveniente da Arbe, approdò a Rimini partecipando al restauro delle mura e del porto. Salito da questa città al monte Titano per rifornirsi di macigni e pietre, dopo un certo tempo, VI si stanziò seguito dai compagni di mestiere che ripararono con lui nello speco del monte, per abbracciare la vita eremitica. Dal IV al X secolo questa comunità si trasformò in vico, poi in pieve e in città fortificata, adottando, durante la lotta delle investiture, ordinamenti di libero Comune consolare, con un suo statuto, giunto a redazione definitiva nel Duecento. Insidiata dai vescovi di Rimini e di Montefeltro, bersaglio dei Malatesta di Rimini e aiutata dai Feltreschi, signori di Urbino, riuscì a mantenersi indipendente. Assunto il nome di repubblica, concluse fra il 1460 e il 1463 un trattato di alleanza con Pio II e con Federico, duca di Urbino, contro Sigismondo Malatesta e da allora la repubblica venne sempre considerata nel novero degli Stati italiani.



Leggi e giustizia: nel corso dei mille anni fra il 476 d.C. e la scoperta dell’America, l’Italia non conobbe lo sviluppo di ordinamenti giuridici unitari. Spezzata dall’urto delle invasioni e irrimediabilmente divisa dall’inizio della dominazione longobarda (568), essa ricevette istituti e leggi molteplici, nati da esigenze diverse e diversamente applicati, ciascuno con una propria storia. E tuttavia la penisola restò terra di diritto e la base su cui si articolarono norme e consuetudini diverse, fu ancora il diritto di Roma rimasto fondamento e certezza su cui le successive articolazioni giuridiche presero corpo. Certo la fine dell’Impero d’Occidente pose grossi problemi. Bisanzio rimase l’erede delle romane leggi, come attestano il Codex Theodosianus del 438-439 e, nel secolo successivo, il grande Codex di Giustiniano che in pochi decenni, fra il 533 con il Digesto e le Novelle costitutiones del 565, dette luogo a un mastodontico riordinamento di tutto il materiale prodotto dai giuristi romani nei secoli precedenti.

L’introduzione del Codice Giustinianeo in Italia costituisce un problema complesso di cui sarebbe difficile dire in breve. Comunque, almeno una prima data si può proporre come vero e proprio terminus, ovvero la Prammatica Sanzione del 554 con cui la penisola – riconquistata per breve tempo dai Bizantini – accoglieva nella sua accezione più attuale il diritto che in Roma aveva visto in precedenza la luce. Tuttavia il ritorno di Costantinopoli fu effimero e con il 568 e la discesa dei Longobardi si iniziò un periodo complesso e drammatico per la legge e le sue applicazioni. I vari dominatori introdussero le fonti del loro diritto: lo attestano la lex romana Wisigothorum e la lex romana Burgundionum. Teoderico con il suo Edictum intese offrire una lex nata dallo ius edicendi conferitogli dall’imperatore d’Oriente di cui si considerò Magistratus. Ma la rottura giuridica fu consumata dal corpo delle norme elaborate dai Longobardi i quali, dopo più di settant’anni dal loro arrivo nella penisola, pubblicarono l’Editto uscito sotto il nome di Rotari, emanato il 22 novembre 643, la più completa delle legislazioni barbariche nella quale si condensò la somma delle leggi, il cui significato fu quasi totalmente legato alla cultura e alla civiltà germanica. Il complesso della legislazione longobarda si svolse in poco più di un secolo e Grimoaldo, Liutprando, Rachi e Astolfo completarono l’opera impostata nel primo Editto rivolto ai sudditi italici e longobardi, specialmente per l’ordine pubblico. Con il che si ricorda che i Longobardi, seppure durante il primo secolo della loro dominazione sopraffecero quasi interamente gli sconfitti, di essi tuttavia intesero la grandezza civile e politica. Tanto è vero che, intenzionati a lasciare una traccia durevole della loro competenza giuridica, i vincitori usarono la lingua latina – quella dei vinti – e dovettero fare i conti con il diritto romano.

Con la fondazione del Sacro Romano Impero e la sua breve unità politica si conquistò l’amplificazione del principio della personalità del diritto e si dette così vita a una serie di Capitolari alla cui osservanza furono obbligati i sudditi dell’Impero. Accanto agli altri, tuttavia, il Capitulare italicum presentò la necessità di articolare la legge in modo diverso a seconda delle terre e dei popoli cui si rifaceva. Nacque con ciò il Diritto Comune, volto a venire incontro alle esigenze peculiari e autonome dei singoli popoli e, tanto per cominciare, di quello italiano. Nel II millennio accanto alla fioritura del diritto civile, si dovette registrare lo sviluppo dell’ordinamento giuridico della Chiesa. Fra l’XI e il XII secolo se ne ebbe infatti una prima sistemazione di cui furono esempio la Lex romana canonice compta, la Collectio Anselmo dedicata, il Decretum di Burcardo. Inoltre, si registrò una notevole elaborazione normativa con le collezioni di Anselmo da Lucca, del cardinale Deusdedit, di Bonizone da Sutri. Pose in tal modo le sue basi il Diritto canonico. Diritto romano e Auctoritas Ecclesiae furono così punti di riferimento della vita giuridica italiana, suddivisasi in tre grandi zone di influenza: la lombardo-toscana, la romano-ravennate, la meridionale. Nella prima si racchiuse soprattutto l’autorità del diritto longobardo e nella seconda di quello romano a causa dei legami fra la Chiesa e l’Impero bizantino. La terza si presentò, secondo l’affermazione di Francesco Calasso, come una sorta di caleidoscopio, ove accanto al diritto romanobizantino si registrò l’influsso delle zone della Longobardia minore, accompagnato dalle infiltrazioni saracene provenienti dalla Sicilia.

Fino al X secolo in Italia fiorirono molteplici scuole del «giure», a Roma – la sede fu collocata nei pressi dei mercati traianei e VI convennero grammatici e giurisperiti di tutta la penisola – poi a Ravenna, Milano, Pavia, Verona. Con l’XI-XII secolo si ebbe invece il sistema del Diritto Comune che dette luogo a un vero rinascimento giuridico. Centro di tale rinascita furono le università collegate con lo sviluppo della civiltà comunale. Le Universitates si fondarono talvolta su preesistenti scuole vescovili ma crebbero presto autonomamente quali associazioni internazionali di professori e studenti, costituite secondo schemi quasi identici a quelli su cui crebbero le corporazioni delle arti. L’Ateneo bolognese (anzitutto con Odofredo, Pepone, Irnerio, Azzone e la gloriosa scuola dei glossatori, poi con i civilisti, i canonisti e i commentatori del XIII-XIV secolo) e pure l’Ateneo pavese divennero famosi per lo studio del diritto e ivi si prepararono i giuristi destinati a formare una superiore cultura laica, non più legata alle strutture ecclesiastiche e volta allo sviluppo della vita civile dei Comuni, poi delle Signorie e dei Principati.

La Legislatura statutaria dei Comuni costituì un fenomeno vasto: Statuti corporativi delle arti, Legislazione statutaria monarchica dell’Italia meridionale, Statuti marittimi divennero tutti aspetti di una originale elaborazione collegata allo sviluppo della società, dell’economia e della cultura fra l’XI e la prima metà del XIV secolo che in Italia formarono un lungo periodo di progresso della vita giuridica. Federico II , con il Liber Augustalis del 1231, dette luogo a un sistema legislativo fra i più vasti e complessi d’Europa. Come era naturale, tale insieme di studi originò una gloriosa tradizione di giudici e di tribunali competenti e giusti che consentirono spesso di salvare l’imputato garantito dalla molteplicità delle leggi, talvolta in contrasto fra loro e, quindi, applicate per soccorrere il presunto reo. Gli avvocati furono fra i più celebri dell’Occidente per la loro dottrina e l’uso della giurisprudenza. Ciò consentì allora che i processi si celebrassero con equilibrio rispetto ad altre zone del continente e, se tale circostanza non mitigò le pene severe, in particolare la condanna alla pena capitale, e non migliorò la condizione dei prigionieri e degli esiliati, dette tuttavia la consapevolezza di un uso non spregiudicato e non preconcetto della legge, illuminata a volte da uno spirito umano, che rendeva accetti i verdetti e le decisioni celebrate dalle assise.



Sardegna e Corsica: più che in altre terre italiane, in Sardegna, presto abbandonata anche dall’Impero d’Oriente, apparvero gravi le ripercussioni della dissoluzione imperiale e dell’età barbarica. Si dispersero le popolazioni e perirono le città. L’unica autorità rimasta in vita fu quella ecclesiastica e Gregorio Magno tentò il primo riordinamento dell’isola. Più tardi Benedettini cassinesi, Camaldolesi e Vallombrosani fondarono lì monasteri e chiese che resero il pontificato determinante nella vita sarda e i vescovi grandi proprietari. Ma anche il papato era lontano e, per vincere i Saraceni, si affermò una autorità militare e civile in Cagliari, con il nome di arconte, console, duca poi giudice, alla quale si aggiunsero funzionari preposti alla difesa delle circoscrizioni isolane denominate giudicati di Cagliari, Arborea, Logudoro e Gallura in cui la Sardegna si presentò divisa dopo il Mille. Tra l’XI e il XII secolo Pisa e Genova cominciarono a contendersi influenza e basi commerciali nell’isola; con il 1205 VI si inaugurò il dominio di Lamberto Visconti pisano in seguito alle sue nozze con Elena di Gallura. Lamberto divenne giudice e si affermò anche nel Logudoro. Tra contese e guerre nacque lì pertanto un’alternanza di potere di volta in volta spartitosi fra Pisani e Genovesi. Verso la metà del Duecento Pisa parve padrona assoluta del Cagliaritano, mentre nel Logudoro e nell’Arborea prevalse Genova. Federico II , nell’intento di affermare i diritti imperiali sulla corona, fece concludere un matrimonio tra Adelasia di Gallura e suo figlio Enzio di Antiochia. Quest’ultimo però abbandonò la sposa e, tornato nella penisola, nominò dei vicari. Adelasia con l’aiuto di papa Innocenzo iv ottenne il divorzio da Enzio (1249). Federico II allora mosse guerra alla Sardegna dove, dopo il 1250, continuarono gli scontri fra Genovesi e Pisani. In seguito alla sconfitta della Meloria anche in terra sarda tramontò la potenza di Pisa, mentre si rafforzarono i Doria e, in genere, il Comune genovese. Durante queste guerre Bonifacio VIII, per affermare la sua autorità sovrana, infeudò la Sardegna e la Corsica a Giacomo II di Aragona e, dopo la morte di Enrico VII, gli Aragonesi si inserirono gradualmente nell’isola. Da principio la Sardegna sentì gli effetti negativi della nuova dominazione e le città persero la loro autonomia. Sassari, ribellatasi tre volte (1324, 1325, 1329), fu domata nel sangue. Genova resisté e tornò all’attacco. Nella seconda metà del Trecento Pietro IV riordinò l’amministrazione dell’isola pensando di averla pacificata, ma i Sardi nella seconda metà del secolo ripresero la lotta contro gli Aragonesi, cercando l’appoggio degli Angioini, mentre Eleonora d’Arborea avviava intese con Genova. Per domare la fiera giudichessa, Pietro d’Aragona tenne in ostaggio il suo consorte, inviato quasi prigioniero con una spedizione contro la Sardegna. Per riavere il marito Eleonora chiese la pace nel 1388 ma subito dopo riprese le armi conquistando Sassari, la Gallura, Alghero e Cagliari. Durante i preparativi della guerra essa predispose la Carta de Logu, fondamentale regolamentazione del diritto pubblico, privato, penale e civile. La morte di Eleonora (1404) e i reiterati assedi aragonesi dominarono la storia sarda del primo Quattrocento. Nel 1420 Alfonso entrò nell’isola espugnandone gran parte. Oristano rimase in armi e le operazioni militari durarono fino al 1474. La caduta di Cagliari, la sconfitta di Macomer e delle truppe d’Arborea portarono all’occupazione di Oristano e dell’intera terra sarda.

Unita alla sorte della Sardegna quasi sempre compare quella della Corsica, anch’essa sottoposta a invasioni di Vandali, Goti, Bizantini, Longobardi, Franchi. Assalti e distruzioni furono anche qui mitigati dalla presenza della Chiesa dotata di cospicui beni. Esposta alle incursioni saracene, nel IX -X secolo la Corsica fu liberata dai Lucchesi poi dai Pisani e dai Genovesi. Gregorio VII, rivendicata la sovranità sull’isola, la cedette a Pisa che la mantenne interamente fino al XII secolo, allorché Innocenzo II non conferì al vescovo di Pisa i vescovati di Ajaccio, Sagona e Aleria e quelli di Accia, Mariana e Nebbio al vescovo di Genova (marzo 1133). Da allora Genova ebbe il sopravvento sui Pisani e dominò sull’isola impoverendola secolarmente sino a che non ne concesse lo sfruttamento a una Maona (1378). I Corsi, fieri e desiderosi di autonomia, ebbero un sostenitore dei loro diritti in Sambucuccio d’Alando, promotore di una federazione di città e pievi. Genova allora perse a tratti il potere sull’isola passata a Milano, quindi agli Aragonesi di Napoli e ai Francesi. A metà Quattrocento in completa anarchia la Corsica fu acquistata dal genovese Banco di San Giorgio che ne piegò la feudalità.

Ajaccio. La città è già ricordata da Gregorio Magno fra il 590 e il 604. Dominata dai Pisani passò ai Genovesi che trasferirono l’abitato a un chilometro e mezzo dal sito antico verso l’attuale ove, dall’aprile 1492, si sviluppò l’attività commerciale e civile del centro. L’iniziativa fu dei nobili Domenico Negrone, Gregorio Grimaldi e Damiano Luxardi.

Bonifacio. La tradizione vuole che a edificarla fosse il marchese di Toscana che ne fece fino al XII secolo una piazzaforte rivolta contro i Saraceni. Lungamente contesa e conquistata dai Genovesi nel 1195, da essi ricevette statuti con libertà e franchigie, in vigore dal XIII al XVIi secolo.

Cagliari. Dal IV secolo i suoi vescovi divennero metropoliti della Sardegna. Durante le lotte ariane Lucifero, sostenitore della confessione nicena, andò in esilio e scrisse le prime opere di un autore sardo giunte fino a noi. Cagliari fu occupata dai Vandali poi da Giustiniano e dai Bizantini. Oggetto di assalti saraceni, cadde in degrado fra il VII e il X secolo, ma si riprese nel Duecento dopo la costruzione del castrum pisano, divenuto in breve fortezza imprendibile. Durante le guerre fra Genova e Pisa, fra il 1280 e il 1284, fu teatro di battaglie navali tra galee pisane e genovesi. La vittoria di questi ultimi precedette quella della Meloria. Con Bonifacio VIII e l’infeudamento a Giacomo II d’Aragona, popolata di catalani e fornita di privilegi barcellonesi, Cagliari fu avamposto della dominazione spagnola. Vi prevalsero allora lingua, arte, usi iberici, mentre vennero lì ostacolate le relazioni con gli Italiani. Sede del parlamento sardo del 1355, essa manifestò la sua vocazione centralizzatrice.

Oristano. Capitale del giudicato di Arborea, si sviluppò soprattutto nei secoli XIII-XV (fino a quando rimasero assicurate l’indipendenza e l’autonomia del giudicato) per oltre un secolo e mezzo in contrasto con gli Aragonesi. Da ricordare è il monumento eretto da quella città a Eleonora d’Arborea, insigne per la forza e la cultura delle leggi, che con la Carta de Logu dette vita a una fonte di grande sapienza giuridica.

Sassari. Modesta fino al XII secolo crebbe poi per divenire il centro più importante del giudicato di Torres, frequentato da Genovesi e Pisani che vi coltivarono cospicui interessi. L’influenza di Pisa non diminuì la sua autonomia di cui fu gelosissima fino a quando passò ai Genovesi e agli Aragonesi. Epiche furono le insurrezioni contro questi ultimi, duri repressori delle rivolte e costruttori del nuovo castello a cinque torri (1327-1331) volto a dominare la città. Tardi e senza entusiasmo Sassari si sottomise ad Alfonso V di Aragona.



Toscana: devastata dagli Alemanni e dagli Ostrogoti nel V secolo, la Toscana diventò nel VI teatro della guerra greco-gotica, cadde poi in mano ai Longobardi con un ducato il cui centro fu Lucca, marchesato con Adalberto i (845-898). A metà del secolo XI il marchesato di Toscana andò agli Atti e nel 1052 risultò congiunto ai domini canossiani. Matilde di Canossa fu dunque signora feudale anche di quella regione in cui si avvertirono le ripercussioni della lotta per le investiture. Con l’XI secolo le città toscane conseguirono le prime autonomie comunali e vaste opere di bonifica, segnatamente nella valle dell’Arno, ne trasformarono la situazione economico-sociale. Lotte feudali, nuovi tipi di contratti agrari spezzarono allora i latifondi e crearono la piccola proprietà, nacquero il podere e la mezzadria, base della prosperità locale. Allo stesso tempo si svilupparono come città mercantili e industriali Pisa, Lucca, Pistoia, Siena e Arezzo. Dopo il primato di Lucca fu la volta di Pisa, rivale di Genova. Con la disfatta pisana si ebbe la prevalenza di Firenze. Così, fra i secoli XI e XIV, la Toscana, terra di conflitti fra papato e Impero, di affermazione dei Comuni poi delle Signorie, centro di sviluppo linguistico, culturale, civile e politico, divenne il crogiuolo della futura Italia, tanto che ivi operando, Dante avvertì nettamente l’unità storica e morale degli Italiani. Con il Quattrocento e il Rinascimento la funzione storica e civile della Toscana rifulse in settori più vasti e con la Signoria Firenze donò un inestimabile apporto alla civiltà della moderna Europa che, dalla rinascenza italiana, trasse parte non trascurabile della sua origine e della sua ragion d’essere. Se l’amore per l’arte e la cultura contraddistinse la Toscana e Firenze, quello per la libertà ne divenne caratteristica peculiare, tanto che il Comune fiorentino ebbe caratteri democratici, mantenuti fino alla seconda metà del Trecento e conservò, con una minacciata indipendenza, l’egemonia su tutta la regione. Così solo nel 1431 l’oligarchia cedette il passo alla signoria dei Medici che sviluppò energie di grande capacità politica, di moderno e saggio governo, di progresso culturale e artistico. La spinta verso la libertà, sul finire del Medioevo e agli inizi del Rinascimento (1430-1530), portò Firenze a costituirsi per due volte in repubblica (1494-1512 e 1527-1530) e solo dopo l’assedio di Carlo V la città tornò stabilmente ai Medici (1530).

Firenze. Secondo il Villani, Totila distrusse Firenze mentre Dante attribuì quello scelus ad Attila. Alle porte della città Stilicone sconfisse i Goti (405) quando ve li condusse Radagaiso; poi, come disse Procopio, essa fu centro della guerra greco-gotica con Totila. Prima ducato longobardo, divenne Comitato con Carlo Magno, ricordato anche come ricostruttore di Firenze e primo autore della sua rinascita culturale. Con il X secolo, poi con i marchesi di Toscana, in Firenze si rifletterono i grandi avvenimenti della lotta tra vescovi simoniaci e monaci riformatori, nonché della contesa per le investiture. La morte di Matilde di Canossa segnò il virtuale inizio del Comune e della costituzione di un governo cittadino che si oppose alla giurisdizione papale conseguente alla discussa applicazione del possesso dei beni matildini, considerati suo appannaggio dal papa. Il Comune combatté per la sua autonomia con gli Alberti e i Guidi fin dai tempi di Matilde. Poi a metà del XII secolo conquistò le terre fra l’Arno e l’Elsa e in tal modo, in pochi decenni, configurò una situazione economica prospera e, nel i secolo della sua esistenza, ebbe crescita ordinata e uno sviluppo legislativo coerente che fece vivere alla città il periodo poi mitizzato per la sua felice condizione anche da Dante Alighieri. La posizione decentrata escluse Firenze dai protagonisti della lotta contro Federico Barbarossa. Verso la fine del secolo, nel 1187, Enrico VI ne confermò con un diploma l’autonomia. Tra la fine del XII e gli inizi del XIII la città crebbe a spese dei Comuni vicini e passò dal governo consolare al primo podestà nel 1193 con Gherardo Caponsacchi e al podestà forestiero nel 1207. Negli stessi anni maturò in quel centro il dualismo guelfo-ghibellino con l’uccisione del giovine Buondelmonti e la rivalità degli Amidei che insanguinarono la Pasqua fiorentina del 1215. Da allora si moltiplicarono le guerre con Pisa, con Siena, con Pistoia, si affermarono il Comune maggiore col podestà e il Comune del popolo con il relativo capitano che difese le tradizionali libertà comunali contro i tentativi di dittature oligarchiche, mentre i Fiorentini appartenenti ai ceti minori si ricomponevano nell’autorità delle arti, esautorando podestà e capitano, rimaste supreme magistrature ma forestiere. Comunque il Comune del primo popolo o popolo vecchio fu in piena crisi quando nel 1260, con la battaglia di Montaperti, si iniziò la riscossa dell’ultimo svevo, Manfredi, che capovolse la situazione, cacciando per la seconda volta, dopo la prima del 1248, i guelfi e riportando gli esuli ghibellini in Firenze, fra cui primeggiò Farinata degli Uberti. Con il 1266 tramontò il ghibellinismo anche a Firenze ove trionfarono i papisti e i filoangioini e rientrarono fra le vecchie mura urbane i guelfi, già riaccoltivi in precedenza dopo la morte di Federico II . Ma la progressiva ascesa delle arti, l’appoggio delle organizzazioni popolari conseguente alla pacificazione del cardinale Latino Malabranca (1280), aprirono la via al Priorato artigiano (1282). Il ceto magnatizio cercò di mantenere il primato nel governo, ma il popolo guidato da Giano della Bella reagì con la proclamazione degli Ordinamenti di giustizia che inserirono le arti, giuridicamente riconosciute come fatto politico e sociale, nella vita del Comune. Con il trionfo della parte popolare si affermò sul Commune maius il Commune populi. La direzione della cosa pubblica venne così affidata ai priori eletti dalle corporazioni, con carattere antimagnatizio. Quanti da allora parteciparono alla vita politica si iscrissero quindi alle arti. Anche Dante fece parte dei medici e speziali e fu priore nel 1301. Le suddette arti si divisero in maggiori (giudici e notari, medici e speziali, calimala o industria dei panni, cambio, lanaioli, setaioli e vaiai o pellicciai) e minori (fra cui i Ciompi o scardassieri, i più umili lavoratori dell’arte della lana). Il governo delle arti segnò il trionfo del Popolo grasso, rimasto al potere fino 1378. Nel ’300 i Fiorentini si divisero in Bianchi capeggiati dai Cerchi, guelfi moderati, e Neri capeggiati dai Donati intransigenti e legati agli aristocratici. Con il sopravvento dei Bianchi, Dante e Dino Compagni furono priori del Comune. Nel 1301 prevalsero i Neri con l’aiuto di Bonifacio VIII e Carlo di Valois che dettero luogo all’esilio dell’Alighieri. Ai rivolgimenti interni fecero seguito le conquiste all’esterno: nel 1289 quella di Arezzo (battaglia di Campaldino), nel 1305 quella di Pistoia. Contro i ghibellini nel 1315 Firenze fu vinta a Montecatini da Uguccione della Faggiola e ad Altopascio da Castruccio Castracani (1329), signore di Lucca. La crisi successiva e il fallimento dei banchieri Bardi portarono al primo tentativo di signoria di Gualtieri di Brienne cui seguì la repubblica oligarchica (1342-1343). Altro momento di crisi cittadina si verificò con la guerra degli Otto santi. Si ebbe allora la rivoluzione del popolo minuto con il Tumulto dei Ciompi, capeggiati da Michele di Lando che inserì nel Comune le arti minori (1378). Nel 1406 Firenze conquistò Pisa e lo sbocco al mare. Nel 1382 giunse al potere la famiglia degli Albizzi contrastati dai Medici. Cosimo fu esiliato da Rinaldo degli Albizzi nel 1433 ma richiamato in patria nel 1434. Da allora la città fu in pratica sotto la signoria dei Medici il cui più insigne rappresentante fu Lorenzo il Magnifico, signore, letterato e mecenate, dominatore della penisola, detto «ago della bilancia politica italiana». La famiglia dei Pazzi profittò della giovinezza dei nipoti di Cosimo, Lorenzo e Giuliano, per cercare di impadronirsi della città. Nel 1478 ebbe così luogo la Congiura dei Pazzi. I due Medici vennero assaliti nel duomo di Firenze. Giuliano morì e Lorenzo, salvatosi, costituì un regime più autoritario.

Arezzo. Nel 1098 elesse i primi consoli fiancheggiati da quaranta boni homines, dieci per ogni quartiere. Conseguì un forte sviluppo nell’alta valle del Tevere, in Val di Chiana fino a Cortona, ma finì per scontrarsi con Firenze, tesa all’espansione verso Pisa e verso l’Umbria, che la vinse a Campaldino nel 1289. Nel XIV secolo Arezzo, venduta stabilmente a Firenze nel 1337, fu preda delle Compagnie di Ventura di Fra’ Moriale (1354), di Giovanni Acuto (1368) e di Alberico da Barbiano (1381).

Lucca. Centro primario della Toscana in periodo longobardo (568-774), essa lo fu anche come Comitato franco. Primo suo conte fu Bonifacio, sceso al seguito di Carlo Magno (812-823). I successori divennero arbitri del Regno d’Italia. Bonifacio II (823-839) fu prefetto di Corsica e, secondo la tradizione, edificò il castrum di Bonifacio. Vincitore dei Saraceni, Adalberto i (845-898) diventò marchese di Toscana. Il marchesato passò poi agli Atti e ai Canossiani. Ai tempi di Matilde, di Gregorio VII e del vescovo Anselmo, la città fiorì politicamente e civilmente. Nel XII secolo fu di aiuto al Barbarossa nella vittoria su Milano (1162) e rimase legata ai ghibellini anche con Enrico vi. A mantenerla forte contribuirono poi la famiglia degli Antelminelli cui nel XIV secolo appartenne Castruccio Castracani. La sua vittoria contro Firenze ad Altopascio (1325), la portò all’occupazione del Valdarno e all’affermazione della sua potenza sfaldatasi alla morte di Castruccio (1328).

Pisa. Già affermatasi con i Longobardi e durante il Regno d’Italia, contro l’avvento dei Saraceni incrementò la sua potenza marinara. La flotta pisana toccò le coste africane e nel X secolo dominò il Mediterraneo. La tradizione vuole che nel 1004, minacciata dai Saraceni, Pisa fosse salvata da Cinzica de Sismondi. Nel 1015-1016, agli ordini di Benedetto VIII, liberò le coste spagnole, le Baleari, la Sardegna dal pericolo dei Saraceni del corsaro Mughetto. Nel 1034 trionfò a Bona, in Africa; nel 1063 affiancò i Normanni nella conquista di Palermo, innalzando, con il bottino di cui si era impossessata, la cattedrale, sulle cui pareti furono celebrate le imprese pisane. Intorno a questa potenza marinara in lotta contro l’emiro Tamim furono idealmente raccolti tutti gli Italiani che piansero la fine di Ugo Visconti mentre la definitiva vittoria dei Toscani parve vittoria di Cristo e di Roma di cui Pisa rinnovellò i fasti. Partecipando alle Crociate, i Pisani si arricchirono, conquistarono fondachi e colonie e nel 1188 l’arcivescovo Ubaldo Lanfranchi riportò da una spedizione un campione della terra del Calvario, collocata per l’ultimo riposo dei morti nel camposanto pisano. Un’altra crociata quella flotta vinse (1113-1114) contro i Saraceni delle Baleari, impresa esaltata dall’anonimo autore del Liber maiorichinus. Con queste e le successive imprese Pisa raccolse tesori e costituì un forte dominio, ebbe una flotta, uomini di mare potenti in Oriente e non v’era porto ove non si fermassero legni pisani. Così tra l’XI e il XII secolo essa divenne un forte Comune consolare. Dall’ufficio di giudice il visconte fu già assente al principio del XII secolo e, dopo il 1153, si allontanò anche il gastaldo; pertanto l’autorità del Comune fu del vescovo. Accanto all’amministrazione comunale si svilupparono poi gli Istituti corporativi dei mercanti, primi quelli della lana, quindi di altre arti mediane e minori. Forte e temuta, nel XII secolo Pisa entrò in competizione con Lucca, Genova e Firenze. Dall’epoca di Gregorio VII ebbe legami saldissimi con la Corsica e da quella di Urbano II ebbe altrettanto stretti rapporti con la Sardegna. Innocenzo II poi divise i diritti di primazia sui vescovadi corsi fra Pisa e Genova. Pisa, fedele a Enrico IV e a Enrico v, lo fu anche al Barbarossa che aiutò contro Milano, dopo il 1155. In riconoscimento di tale sostegno l’imperatore accrebbe la giurisdizione pisana a Nord fino a Portovenere e a Sud fino a Civitavecchia. Enrico VI le donò poi la Corsica (1191) e Federico II assicurò i suoi commerci. In lotta con Firenze, Pistoia, Siena ed Arezzo, dopo l’aggressione all’isola del Giglio (1241), si accrebbe la rivalità con Genova e alla battaglia della Meloria (1282) la flotta genovese abbatté praticamente la repubblica pisana. Il declino fu immediato e dopo la speranza seguita alla discesa di Enrico VII, tramontò il sogno della resurrezione di quella repubblica marinara (1313). Oltre che per le sconfitte esterne Pisa decadde per le fazioni interne, cosicché nel XIV-XV secolo fu asservita alla politica fiorentina fin quando nel 1494, alla calata di Carlo VIII , non cercò una momentanea libertà sotto le bandiere francesi.

Pistoia. A lungo longobarda, dal V secolo fu importante sede vescovile. Alla fine dell’XI divenne Comune e tale restò fino al ’300 tra i più forti di Toscana. Il suo sviluppo fu tuttavia compromesso da Lucca e da Firenze che nel 1306 la assediarono, spartendosene le terre. Vittima del contrasto fra Castruccio Castracani e Firenze, cadde sotto quest’ultima (1329) che la privò di ogni autonomia. Dopo un breve periodo di preminenza viscontea (1401) si avviò a decadenza, dilaniata dalle fazioni avverse dei Cancellieri e dei Panciatichi.

Siena. Affermatasi nei secoli altomedievali, crebbe dopo il Mille come Comune vescovile sotto la cui tutela emerse visibilmente. Al governo dei vescovi, il Consiglio generale sostituì poi i consoli nominati nel 1147. Nel 1158 Siena ottenne riconoscimenti da Federico Barbarossa e, sebbene in misura minore, anche da Enrico vi. Nel 1197 entrò tuttavia nella Lega guelfa di San Ginesio, venendo in rapporti con Firenze che condizionò la sua espansione e le negò gli acquisti nella Val d’Elsa. La forza, l’abilità e la tenacia territoriali furono gli elementi con cui i senesi, forti dell’aiuto di Manfredi, tennero testa a Firenze sconfitta nel 1260 a Montaperti, battaglia cantata da Dante che ricordò «l’Arbia colorata in rosso» dal sangue dei suoi concittadini. Nonostante il tramonto del ghibellinismo e l’avvento degli angioini, Siena riuscì a svilupparsi e mantenersi ricca, adeguandosi alla nuova politica. Nel Trecento essa fu con Firenze contro Lucca e Pisa, ma la guerra l’indebolì e la peste del 1348 fece il resto. Così dei suoi 70 mila abitanti ne rimasero in vita appena ventimila.

Volterra. Sede di Comitato, fu significativa come città vescovile affermatasi con i privilegi imperiali concessile da Enrico III (1052), Federico Barbarossa (1164-1185), Enrico VI (1194). Pressoché ereditario il vescovato fu appannaggio della famiglia Pannocchieschi. Divenne poi Comune consolare e podestarile. Insidiata da Siena, Pisa e Firenze, nel 1254 quest’ultima inviò in Volterra un podestà. A lungo la città riuscì a sfuggire all’abbraccio mortale delle vicine. Nel 1361 infine, le sue magistrature cittadine vennero stabilmente controllate da Firenze e nel 1471 Lorenzo il Magnifico la conquistò, facendole perdere ogni autonomia.



La lingua: numerose le città e molteplici le forme del potere politico affermatesi nel Medioevo italiano e multiformi altresì i dialetti la cui varietà e ricchezza culturale furono senza alcun dubbio superiori a quelli delle “parlate” fiorite presso altri paesi neolatini. Anche nella nostra penisola e nelle isole, accanto al mantenimento del vecchio latino impiegato dagli scrittori nelle varie manifestazioni culturali, religiose e amministrative, si registrò infatti l’uso della lingua adoperata per quello che venne definito il sermo rusticus cuotidianus o plebeius da gente la cui preoccupazione fu quella di farsi comprendere e la sola urgenza quella di esprimersi in modo compiuto e immediato. Pertanto, pur se non mancarono esempi illustri di un latino medievale scritto, diverso da quello degli scrittori dell’età classica ma non meno vivo, complesso e capace di produrre opere di non comune bellezza e incisività, più presenti furono linguaggi nuovi, corrispondenti – come accennato – a quelli che usiamo denominare dialetti.

A un certo momento poi, mentre ancora persisteva l’utilizzo del latino in varie forme di scrittura, anche da noi, sebbene più tardi che nelle altre terre latine, in quanto il latino nato in Italia qui manifestò più profonde radici, cominciarono ad apparire forme di volgare meno lontane delle ispanofrancesi dalla lingua madre. Il nostro più antico esempio di carta in volgare è del 960: si tratta del cosiddetto placito di Capua, attestazione di una lite tra i possessori di talune terre e l’abate di Montecassino che le rivendicava per la sua abbazia. Del 1135 invece l’iscrizione sull’arco del coro nel duomo di Ferrara. Ma se queste due date sono considerate il terminus per l’inizio e la fine di un ciclo complesso con cui poté considerarsi nata la nuova lingua volgare, in realtà la nascita e lo sviluppo dell’italiano si effettuarono giorno per giorno, durante vari secoli, in base a un lungo divenire proprio di ogni lingua; e se fra il X e il XII secolo l’italiano cominciò a essere usato nella scrittura, ciò non significa che una ipotetica maturità sia stata raggiunta solo in quel periodo ma che solo allora la lingua, frutto di una nuova civiltà, acquisì pienamente coscienza della sua forza.

Ai primi esempi surricordati possono aggiungersene altri: un famoso indovinello veronese che allude all’atto dello scrivere. Nel secolo XII abbiamo inoltre la cantilena di un giullare toscano, poi la risposta di una popolana genovese in un contrasto del trovatore provenzale Rambaldo di Vaqueiras che le chiedeva amore. Da tutti questi esempi, da un insieme di opere dotte, didascaliche, poetiche, filosofiche, giuridiche, scherzose, popolareggianti, nacque la lingua letteraria italiana che fu il toscano o più propriamente il fiorentino arcaico e dotto. Come spesso succede quando si enunciano le definizioni, il loro valore non può considerarsi assoluto.

L’interpretazione che di tutto ciò possiamo dare è dunque che il dialetto elevato a vera dignità d’arte poetica da Dante Alighieri, il dialetto cioè di una città come Firenze, venuta ad ergersi politicamente, economicamente e civilmente oltre che culturalmente sulle altre fra il XII e il XIII secolo, un dialetto in cui confluirono con l’esempio fiorentino, il senese, il lucchese, il pisano – città anch’esse importanti a quel tempo – pure e il romano, finì con l’imporsi per ragioni molteplici, geografiche, letterarie, sociali e politiche su tutte le altre parlate della penisola; anche su quelle che potevano vantare exempla di qualche rilievo: si pensi in proposito all’illustre vernacolo siciliano adoperato dai poeti del cenacolo augustale federiciano in Palermo, che costituirono la prima produzione poetica volgare, oppure alle opere di tradizione lombardo-veneto-emiliana, tutti precedenti di indubbio peso, non riusciti però a sbarrare il passo alla lingua letteraria di cui dicevamo.

Così fin dall’inizio, si pose il problema della toscanità o meno della nostra lingua e VI fu chi volle considerarla un dialetto impostosi sugli altri e chi, invece, volle individuarvi una lingua autonoma e originale. Nacquero insomma le teorie della toscanità e dell’italianità. In base a quest’ultima l’italiano sarebbe da considerarsi frutto dell’opera degli scrittori che, ciascuno con il personale gusto e la cultura tipica della parlata, avrebbero attinto in vario modo al proprio e agli altri dialetti in voga, creando così una lingua viva e originale. Su tale tesi – è noto – influì Dante Alighieri nel De vulgari eloquentia in cui, cercando il volgare «illustre, aulico, cardinale» – in altri termini una lingua capace di modellarsi con eleganza e di produrre risultati poetici – lo individuò al di là delle alterazioni dialettali. Ma Dante fece di più quando nel Convivio azzardò una profezia allorché, a proposito del volgare, contro il disprezzo dei dotti affermò: «questo sarà luce nova, sole novo, lo quale surgerà dove l’usato tramonterà, e darà luce a coloro che sono in tenebre et in oscuritade per lo usato sole che a loro non luce». La lingua italiana nella sua molteplicità e pluralità finì quindi per foggiare uno strumento unitario, uno di quelli essenziali che accanto alla religione, alla legge e alla cultura costituì – alla lunga – la base per l’unificazione della penisola. E tutto ciò avvenne pure se il vernacolo, a volte con vera e propria dignità di lingua, conferì all’italiano caratteristiche mantenutesi vitali nei secoli, per arricchire la bella, rotonda latinità di una lingua e per costituire la peculiarità di quello che venne denominato «il bell’idioma... gentil, sonante e puro».



Umbria e Marche: nelle fonti medievali è difficile reperire precise distinzioni fra le Marche e l’Umbria, simili per territorio e complementari l’una dell’altra: il mare Adriatico poi costituì una notevole valvola di sfogo per le province appenniniche, per il folignate e Gualdo, per Gubbio, il perugino, Fermo e il fabrianese, zone articolate tutte sulle stesse strade di snodo e praticamente, nonostante la diversa situazione politica, prive di effettiva soluzione di continuità. Per questo allora ci permetteremo di trattare congiuntamente le vicende che contraddistinsero queste due zone unendo a quelle città anche Viterbo che, in comune con Orvieto e Perugia, ebbe pure la ventura di ospitare spesso i pontefici romani. Per quanto più dappresso riguarda le Marche esse furono invase dai Goti e soprattutto dai Longobardi che ne conquistarono alcune parti. Le due Pentapoli di mare e di terra invece rimasero ai Bizantini e quindi con l’Esarcato ravennate; quando Carlo Magno ne compromise l’integrità, esse passarono alla Chiesa cui rimasero legate con i territori circostanti. Con gli Ottoni (961) troviamo poi, per la prima volta, ivi menzionato il nome di Marca da «Mark» ovvero «confine». Dopo la Marca di Camerino sciolta dal ducato di Spoleto, con cui si dette in quei luoghi una delimitazione all’Impero, troviamo la Marca fermana, termine del regno del Sud che, fusa con la anconetana, fornì la prima menzione del nuovo nome. All’autorità dei vescovi saldamente ivi insediatisi si sostituì quella delle famiglie feudali e dei Comuni. Sostanzialmente malnota la vicenda comunale marchigiana è rimasta per il fatto che molte carte ad essa relative andarono disperse. Comunque si conoscono i rapporti di quei centri con Venezia e le attività di Fabriano, Matelica, Osimo, Jesi e Ancona che, rivale della città dei dogi, tenne testa anche al Barbarossa. Dante amò ricordare la nobiltà marchigiana, in particolare i Montefeltro di Urbino. Anche la vita religiosa rifulse lì in abbazie, luoghi significativi della devozione mariana come Loreto, mentre la spiritualità ispirò centri monastici, pievi e parrocchie e i quartieri storici delle città. La più antica famiglia affermatasi fu la montefeltresca il cui dominio si estese sino a Urbino, Cagli e Fossombrone. I da Varano furono signori di Camerino. Dalla vicina Rimini i Malatesta si estesero sino a Pesaro, Osimo e oltre Ancona. Il papato però cercò di esercitar sempre lì il dominio derivatogli dalle donazioni e, a metà del Trecento, con la legazione del cardinale Egidio Albornoz, compì uno sforzo per rivendicare la preminenza su quelle terre. Restano testimonianza di ciò le Constitutiones aegidianae approvate nel parlamento di Fano nel 1357. Di passaggio dominarono quasi l’intera Marca gli Sforza (1433-1444). Con la loro caduta poi varie Signorie tornarono alla Chiesa e nel 1463 anche Sigismondo Malatesta perse con Fano l’ultimo baluardo della sua famiglia.

Passando all’Umbria, diremo che essa fu centro della guerra greco-gotica (con la battaglia di Tagina presso Gualdo). Presto invasa dai Longobardi, entrò per la maggior parte nel ducato di Spoleto con la cui storia si confuse quasi fino al XII secolo. Rimasero fuori Perugia e Terni, Narni e Amelia, prima in mani bizantine (sec. VII), poi con le donazioni di Liutprando, Pipino e Carlo Magno, assegnate al papa (774). Fra l’XI e il XII secolo nacquero lì forti Comuni cittadini che provocarono rivalità tra famiglie feudali e quando, nel 1198, Innocenzo III si sostituì al ducato spoletano, le città umbre entrarono nell’orbita della Chiesa. Durante l’età sveva (XII-XIII secolo) l’Umbria passò più volte dal papa all’imperatore, ma dopo la morte di Federico II VI si confermò il potere papale, anche se non cessarono le lotte fra guelfi e ghibellini, protrattesi nel ’300 con l’espansione di Perugia verso Siena e Arezzo. Le famiglie dei Trinci (Foligno) e Gabrielli (Gubbio) cercarono di rafforzare i loro domini ma, in seguito alla missione del cardinale Albornoz, la Chiesa rimase incontestabile dominatrice di quelle terre, nonostante fra Trecento e Quattrocento si susseguissero tentativi dei Montefeltro, dei Visconti e degli Sforza decisi ad inserirvisi. Le lotte ebbero per protagonisti noti condottieri: Braccio da Montone, Erasmo Gattamelata, Niccolò e Jacopo Piccinino, Bartolomeo da Alviano, fra Moriale e i fratelli Arlembaldo e Bettrone di Narva. Braccio da Montone, impadronitosi di Perugia (1416), tentò in pochi anni l’unificazione dell’Umbria. Con Martino V però (1420) e la successiva pace di Firenze, la Chiesa si riservò ogni diritto.

Ancona. Emerse quando nel 774 la Pentapoli e l’esarcato di Ravenna passarono al papa. Nell’848 fu assalita dai Saraceni. Presto risorta, con l’aiuto del vescovo e dei marchesi di Toscana e di Spoleto respinse nuovamente gli Arabi (917) poi i Normanni (1073). Le sue galee parteciparono alle Crociate e agirono contro Venezia. Circondata dall’esercito imperiale di Cristiano di Magonza (1174), fu difesa eroicamente dai suoi concittadini: noti il coraggio di Stamira e di Giovanni che diedero tempo alle forze di Alessandro III di liberarla. Con la pace di Venezia (1177) essa mantenne la sua autonomia. Tre avversari, Venezia, i papi e la posizione che le impedì facili ampliamenti di territorio, non consentirono a quella forte e ricca città marinara di avere un’evoluzione pari a quella di altre consorelle italiane. Con la spedizione dell’Albornoz, Ancona passò praticamente ai papi e da quel momento (1357) la sua vicenda si confuse con quella dello stato della Chiesa.

Ascoli. Gota, poi longobarda e inserita nel ducato di Spoleto, divenne Comune vescovile nel 1185. Divisa fra guelfi e ghibellini nel 1242, la città fu saccheggiata da Federico II che distrusse metà delle sue duecento torri gentilizie. In guerra con Fermo, dalla metà del Duecento al Cinquecento, ebbe espansione commerciale e politica fino al Tronto. Nel Trecento e nel Quattrocento conobbe brevi signorie dei Malatesta, del re di Napoli e degli Sforza. Fu tra le città maiores et magis nobiles delle Marche.

Jesi. Costituitasi in Comune, conobbe un periodo florido sotto Federico I Barbarossa ed Enrico vi. Nel 1194 vi nacque Federico II di Svevia e, nelle contese tra guelfi e ghibellini, spesso VI prevalsero i guelfi sino alla morte di Manfredi. Centro culturale notevole, nel XIV-XV secolo subì le signorie dei Simonetti, dei Malatesta, di Braccio da Montone e Francesco Sforza (1433-1447), ma il cardinale Albornoz la sottopose alla giurisdizione ecclesiastica cui restò legata.

Macerata. Ai primi anni del XII secolo risale la costituzione del Comune sorto sulle rovine di Helvia Ricina, sebbene un ricordo del castrum risalga al 1022. Il Comune forse ghibellino in origine, crebbe rapidamente: nel 1286-1288 furono fondati il palazzo comunale e quello del podestà. Niccolò IV la dotò dell’Università dal 1290, poi rinnovatasi per impulso di papa Bonifacio IX. Sede vescovile, nel 1320 ricevette il titolo di città da Giovanni XXII. Da quell’anno i legati pontifici della Marca VI si stabilirono con la corte di appello e con la zecca pontificia.

Urbino. Fortificata da Liutprando fu donata dai Carolingi alla Chiesa che ne volle il dominio. Privata dell’autonomia comunale, divenne vicariato e nel 1155 Federico Barbarossa la dette a Buonconte di Montefeltro. Trasformata in feudo comitale, nel 1213, Federico II la concesse di nuovo allo stesso personaggio e ai conti montefeltreschi. Guido il Vecchio (1443) allargò quello stato sino a Cagli, Gubbio e Casteldurante. Eugenio IV concesse a quella famiglia il titolo di duchi di Urbino. I Montefeltro, condottieri valorosi e principi illuminati, l’arricchirono di monumenti, dotandola dell’Università e di una cospicua biblioteca, da papa Alessandro VII poi unita alla biblioteca vaticana. A quella corte fiorirono artisti come Raffaello e Bramante, letterati e uomini di cultura come Pietro Bembo e Baldassarre Castiglione.

Assisi. Uscita nel secolo XII dal ducato spoletano, fu spesso in guerra con Perugia. Cristiano di Magonza la conquistò nel 1174 portandola in area sveva, ove rimase sino agli anni di Enrico vi. Il console (1184) fece una pace con i Perugini che però nel 1196 abbatterono la rocca della città. Innocenzo III la riconquistò poi alla Chiesa, pur se continuarono le lotte con Perugia: alla guerra del 1202 partecipò anche Francesco di Bernardone – il futuro san Francesco – che fu fatto prigioniero. Le lotte di parte con Perugia continuarono per tutto il XIII e XIV secolo, sinché la città del Subasio non si consegnò all’Albornoz. Splendida per la posizione e i monumenti, Assisi attestò la sua presenza in epoche differenti, ma rifulse soprattutto per la spiritualità di san Francesco, santa Chiara, e dell’Ordine dei Minori.

Gubbio. In età altomedievale VI si fermò Carlo Magno di ritorno dall’incoronazione dell’800. Divenne importante nel 1300 per la famiglia dei Gabrielli, tradizionalmente podestà di Firenze. A metà del secolo venne conquistata dall’Albornoz, ma il Comune cercò di nuovo l’autonomia nel 1376 e si dette ai montefeltreschi di Urbino per uscire dall’influenza della Chiesa (1384). Da allora la vicenda eugubina si confuse con la urbinate e conobbe splendore di corte con Federico da Montefeltro.

Orvieto. Posta al confine con il patrimonio di San Pietro, appartenne alla Marca di Tuscia, poi ai beni matildini, giustificando con la sua posizione le mire dei pontefici che la elessero talvolta a loro residenza con Adriano iv (1154), Gregorio X (1273) e Martino IV (1282). Nel 1154 il suddetto papa Adriano strinse una convenzione con la città che si sottomise alla Chiesa cui garantì assistenza militare e rifugio per i pontefici. Eretta a Comune consolare (1137-1199), accolse il podestà (1251) e il capitano del popolo. In lotta con i centri vicini fu alleata di Siena, lasciata nel 1229 per la scelta di campo fiorentina sostenuta fino a Montaperti (1260). All’interno divenne focolaio di eretici catari e dell’eterodossia del Centro d’Italia. Nel 1199, vittima di una congiura ereticale, cadde ivi il podestà romano Pietro Parenzo, inviato da Innocenzo III per organizzare, senza successo, la riscossa dei fedeli alla Chiesa. Una dura repressione antiereticale ebbe luogo nel 1268, ma guizzi d’eresia rimasero sino al ’300. Nonostante i podestà, la città fu preda delle fazioni dei Monaldi e dei Filippeschi, ricordate da Dante, in lotta sino al 1313, quando i Filippeschi furono cacciati dal Comune e le loro torri e case furono demolite.

Perugia. Nell’alto Medioevo fu gota e, per poco, longobarda, mentre più a lungo la detennero i Bizantini che ne fecero un ducato in buoni rapporti con i pontefici e con funzione mediatrice tra Chiesa e Impero. Vi soggiornò Corrado II il Salico nel 1037. Nel 1130 era già Comune consolare; nel 1177 Ranieri «potestas Perusiae» partecipò alla pace di Venezia. Già dalla fine del XII secolo la città crebbe di rango e cominciò ad espandersi a spese di Città di Castello (1180), Gubbio (1184), Città della Pieve (1188) e Assisi (1194). Nel 1198 accolse Innocenzo III e da allora entrò nell’orbita di quel papa che VI morì nel 1216. Nel XIII secolo fu sede di importanti conclavi, vi fu eletto Celestino V (1294), VI si spense Benedetto XI (1304) e nel 1305 VI fu eletto Clemente V che spostò la sede pontificia da Roma ad Avignone fino al 1377. Nonostante le lotte intestine essa aumentò progressivamente di importanza politica, economica e artistica. In guerra con Arezzo, Siena e Firenze, ad essa mirarono i Visconti e poi il papa che VI prevalse dopo la pace del 1376. Nel 1393 ne assunse il governo il condottiero Biordo Michelotti e nel 1416 fu preda di Braccio da Montone. Suddita papale, Perugia fu retta da un’oligarchia cui parteciparono gli Oddi e i Baglioni, fino allo sterminio di questi ultimi (1500).

Spoleto. Suo periodo invero significativo fu quello della conquista longobarda. Nel 571 gli invasori vi penetrarono costituendo un ducato destinato a sopravvivere alle fortune del regno. Spoleto resistette infatti a Carlo Magno, dopo essere divenuta una spina nel fianco dei Bizantini e i suoi duchi ebbero supremazia nelle vicende romano-ecclesiastiche con Guido e Lamberto, determinando in certo modo le sorti del Regno italico e dello stesso Impero (IX secolo) quando li avversò Ludovico II , li reintegrò Carlo il Calvo e ne subì la pressione Carlo il Grosso. Nel X secolo il duca Alberico entrò in contatto con i Beneventani e il suo esercito contribuì alla sconfitta degli Arabi al Garigliano (915). Nel secolo XI il ducato fu talvolta conferito dagli imperatori ai vassalli tedeschi: Enrico IV lo concesse a Guarnieri, figlio del signore della Marca anconetana. Forse nel XII secolo ne fu investito anche Enrico il Superbo. Spoleto tenne testa al Barbarossa che, assediatala, la incendiò e la consegnò a Guelfo di Baviera; poi fu di Corrado di Urslingen, ultimo duca al quale, finalmente, la sottrasse Innocenzo III (1198). Da allora la città, trasformata in Rettorato, perse d’importanza.

Terni. Distrutta da Totila e da Narsete, ebbe destino precario, oppressa come fu da Narni e Spoleto. Sede di un celebre incontro fra Liutprando e papa Zaccaria (742), divenne nodo di transito notevole sulla Flaminia fra Roma e l’esarcato bizantino. Assediata dal Barbarossa, subì la stessa sorte di Spoleto, ma si difese impavidamente e del pari tenne lontano Federico II . Nella seconda metà del Trecento infine, cadde nelle mani della Chiesa.

Viterbo. Il castrum Viterbii fu nominato per la prima volta da un anonimo geografo ravennate del VII secolo; nell’XI fu cinto di mura, poi divenne Comune e successivamente progredì, pur combattendo contro i centri vicini fra cui Roma. Fu anch’essa città papale: ospitò Eugenio III (1146), l’antipapa Pasquale III (1164) e Alessandro IV (1257). Da allora al 1281 VI soggiornarono Urbano iv, Clemente iv, Gregorio X, e, fino a Martino IV (1281), tutti i papi allora eletti, eccettuato Innocenzo v. Fra il 1268 e il 1271 fu sede di un lungo conclave per l’elezione di Gregorio X, durante il quale il podestà Raniero Gatti fece scoperchiare il tetto del palazzo papale per costringere i porporati a concludere la troppo prolungata assise. Nel ’300 Viterbo conobbe un’amministrazione signorile e i Gatti e i prefetti di Vico se ne divisero il governo. Nel 1357 il cardinale Albornoz VI restaurò il potere della Chiesa. Dopo i di Vico ne furono signori i Vitelleschi. Nel 1345 essa divenne definitivo possesso della Chiesa, ma l’amministrazione cittadina rimase ai Gatti, estintisi nel 1498.



Arte, cultura e scuola: con le grandi trasformazioni dei primi quattro secoli del Cristianesimo nell’ordine pubblico, economico, sociale e militare e con la conseguente crisi spirituale e religiosa connessa a tanto radicali rivolgimenti, in tutta la penisola italiana si avvertì un generale decadimento e imbarbarimento della cultura e gli imprescindibili diritti dello spirito e dell’umana coscienza travolsero le fondamenta stesse dell’Impero e della civiltà antica. Tale situazione però non azzerò tutto quanto di culturale s’era realizzato nelle precedenti età. Così, rimasero aperte le vecchie biblioteche, circolarono i libri e si frequentarono le scuole. A Roma, per esempio, pur dopo i saccheggi del 410 e del 455 e gli effetti della guerra greco-gotica, funzionavano ancora gli antichi centri librari: tanto per ricordarne uno, la gloriosa biblioteca di Augusto; e mentre la tradizione del grammatico Donato non era spenta, v’erano ancora le scuole frequentate, fra gli altri, anche se per breve tempo, da Benedetto da Norcia che poi le abbandonò, scontento degli apprendimenti ivi prevalentemente legati alla cultura classica e in cerca di più spirituali suggestioni. Scuole autorevoli nel V-vi secolo fiorirono a Ravenna, a Milano, a Pavia, a Verona. A questo punto non si possono non ricordare i nuovi centri scrittori facenti parte dei monasteri benedettini: a Montecassino, per citare il primo e più conosciuto e a Vivarium, il centro ove, al termine dell’età gota, trovò rifugio Cassiodoro, esponente di punta della cultura romano-barbarica presso la corte di Teoderico, insieme con lo sventurato Boezio, con Simmaco e molti altri. Tutt’altro che spenta dunque, appariva la cultura nel VI-VII secolo ma senza dubbio circolò meno, mentre la distruzione di monumenti, libri e oggetti d’arte fu superiore a ciò che la Chiesa e la civiltà monastica conservarono.

Con il IX secolo e la nascita dell’Impero carolingio, nella penisola si diffuse tuttavia una corrente di ripresa artistica e culturale. Allora nelle città più evolute giunsero gli effetti della cultura promossa da Alcuino, il consigliere più ascoltato di Carlo Magno per quanto attenne all’istruzione, e se ad Aquisgrana fu istituita la Schola Palatina ove insegnarono grammatica, retorica e logica uomini come Paolo Diacono, autore dell’Historia Langobardorum, e Paolino d’Aquileia che ne furono entrambi insigni rappresentanti, si concentrò anche da noi una nuova cultura, la prima, propria dell’età di mezzo. Alla fine del i millennio ebbe poi vita la breve ma intensa stagione culturale favorita da Ottone III che elevò al pontificato il dottissimo precettore Gerberto d’Aurillac, Silvestro II , insieme a cui tracciò le linee del rinnovamento imperiale della politica e dell’istruzione che da Roma doveva trasmettersi all’Occidente intero e all’Oriente d’Europa.

Più ampio tuttavia fu il risveglio della cultura connesso alla nascita dei Comuni e delle università, una istituzione nuova fondata su un sistema di organizzazione autonoma. Gli studenti le gestirono e in parte le finanziarono, parteciparono alla elezione delle cariche accademiche e furono interessati all’attività didattica dei maestri. In Italia quindi le università divennero centri propulsori di dottrina. La prima scuola universitaria fu quella di medicina di Salerno (IX secolo). Di Bologna e Pavia già facemmo cenno. Padova fu celebre per le scienze. A Napoli Federico II fondò un ateneo (1224), con lo scopo di preparare i migliori giovani del regno ai nuovi compiti dell’amministrazione statale, senza che fossero forzati a varcarne il confine. Agli inizi del ’300 Bonifacio VIII creò in Roma lo Studium Urbis, ovvero l’università della Sapienza; centri universitari si inaugurarono poi a Vercelli, Modena, Siena.

Ma i Comuni, le Signorie e i Principati promossero una vera riscossa culturale e artistica in gran parte della penisola arricchitasi di chiese, torri, palazzi comunali, nuove mura, fortezze. Pitture, affreschi, sculture, raffinate decorazioni abbellirono le recenti costruzioni. Forse nessun momento fu come quello racchiuso tra metà 1200 e metà 1300, denso di risultati culturali, vistosi nell’età di Giotto, Dante, Marco Polo. Benedetto Antelami e Nicola Pisano completarono il quadro della ripresa prodigiosa.

Non mancarono quindi i risultati della speculazione teorica: pensiamo a Marsilio da Padova che nel suo Defensor pacis affermò che la sovranità non derivava né da Dio né dall’imperatore, ma era espressione di un vincolo consociativo e di una organizzazione umana. Su tutti trionfò l’Alighieri già da Machiavelli denominato padre della natio italiana; egli infatti ebbe il merito di aver creato per primo uno stato d’animo e una condizione italiana. Per cui leggendo il Poema sacro i più colti ebbero fino dal ’300 la sensazione di far parte di una comune civiltà varia, ma basata su presupposti univoci. Il fenomeno Dante però poté nascere appunto in un centro colto ed evoluto come Firenze. Villani ci dice infatti che in quella città, 8-10 mila bambini sapevano leggere e scrivere, circa 1500 apprendevano l’algorismo, da 350 a 600 frequentavano scuole superiori. La prima metà del ’300 fu di ascesa culturale, ma la seconda metà introdusse dubbi anche fra i ceti elevati. Petrarca, imbevuto di raffinata cultura, incerto ed inquieto, espresse nel Canzoniere quel dramma, mentre anche Boccaccio, il vigoroso autore del Decameron giunto alla vecchiezza, cercò conforto nella contemplazione religiosa. Tuttavia il Quattrocento segnò la ripresa sicura della società italiana e del suo manifestarsi in ogni settore culturale. Trionfarono gli Studia humanitatis: da Lorenzo Valla a Leon Battista Alberti, da Paolo del Pozzo Toscanelli a Brunelleschi, a Leonardo da Vinci, da Coluccio Salutati a Biondo Flavio e a Poggio Bracciolini, dal Poliziano a Pomponio Leto, da Bernardo Rossellino a Donatello, dal Pollaiolo al Beato Angelico, al Botticelli, da Benozzo Gozzoli a Pico della Mirandola e al Pomponazzi, da Luca Pacioli a Giuliano da Maiano è tutto un intreccio e un’esplosione di geni presenti nei vari campi del sapere e delle arti che danno la misura della statura culturale e artistica raggiunta dall’Italia nel Quattrocento, durante l’affermazione del Rinascimento, nella stagione felicemente denominata da Johan Huizinga l’Autunno del Medioevo, un’età in cui si oscurano antichi valori e vanno affermandosene dei nuovi, quelli dell’età moderna non sempre in contrasto con l’evo medio e il suo rigoglio.



Lazio: mentre per altre regioni è pur possibile stabilire un rapporto fra la realtà territoriale medievale e quella odierna, il discorso si fa più complesso quando ci si riferisca al Lazio, a proposito di cui non è agevole tracciare un rapporto fra quest’ultimo, quale oggi appare, e la sua configurazione nell’età di mezzo. Pertanto, quando si intenda parlare delle sorti politicoamministrative della zona collegata a Roma nell’età media, pare opportuno riferirsi a quello che fu definito fin dall’alto Medioevo patrimonio di San Pietro e che, grosso modo, fu compreso in un centinaio di chilometri dal Nord, al Sud e all’Est attorno all’Urbe. Orbene, già fra il V e il VI secolo, la Chiesa possedette taluni dei suoi «patrimoni» costitutivi nell’ambito di tal territorio, anche se i diritti alla sovranità vennero esercitati nella circoscrizione militare del ducato romano-bizantino dall’Impero d’Oriente il cui potere nel secolo VIII era già sensibilmente ridotto. Nel 727 l’esercito romano, diventato una forza locale alle dipendenze del papa, si ribellò a Bisanzio. Nello stesso tempo – nel 728 – Gregorio II ottenne da Liutprando il castrum di Sutri e Zaccaria – nel 742 – ottenne Orte, Blera, Amelia, Bomarzo e Narni. Con il viaggio in Francia (754) Stefano II conseguì l’autonomia tributaria e la donazione di Pipino fu definitivamente riconosciuta. Così si era costituita la Sancta Romana res publica. Si organizzarono allora le cosiddette domuscultae (una sorta di fattorie modello) che Zaccaria e Adriano i moltiplicarono nell’agro e utilizzarono per sostenere la signoria della Chiesa come centro di forza per un suo progressivo ingrandimento effettuato a spese della proprietà privata. Con lo sviluppo monastico dei secoli VIII e IX le famiglie laiche accrebbero la loro potenza e occuparono gli uffici romani. Poi si insinuarono nelle campagne, entrarono nei chiostri, conquistarono seggi abbaziali. Nelle città inoltre, segnatamente nella Campagna e nella Marittima, si mutarono gli ordinamenti: l’evoluzione agricola e il crescente valore dei fondi rustici arricchirono i grandi proprietari sostituitisi ai nobili per costruire una nuova aristocrazia i cui esponenti vennero denominati domini, ai quali il pontefice si appoggiò contro gli antichi aristocratici durante la lotta per le investiture. Tra l’XI e il XII secolo i successori di Pietro razionalizzarono i loro domini: Callisto II nel 1120 conquistò parte della Ciociaria; tra il 1125 e il 1126 Onorio II occupò Segni, Trevi e Maenza, Pisterzo, Roccasecca, Giuliano, S. Stefano, Prossedi. Eugenio III prese Terracina, Sezze, Norma e Fumone. Intorno alla metà del XII secolo, il patrimonio contava potenti città quali Tivoli, Terracina, Anagni, Velletri e, a Nord, Corneto. Con la rivolta del 1143 anche Roma divenne un Comune che, rafforzatosi, si scontrò con Albano (1168), Tivoli e Tuscolo (1184). In tal modo l’Urbe cominciò a contare di più nella territorialità circostante del futuro Lazio. Vero è che nel 1198 Innocenzo III prese di nuovo saldamente nelle sue mani Roma e il territorio di S. Pietro. I feudatari della Campagna, della Marittima, della Tuscia Viterbese riconobbero così l’obbligo del tributo e del vassallaggio e con il Parlamento generale di Viterbo (1207) si accrebbe l’autorità dei Rettori volti ad attestare il consolidamento di un potere al di là degli interessi partigiani. Tuttavia la formazione e la gestione dei Rettorati fu complessa e lunga. Le province soprattutto con Gregorio X (1271-1276) divennero il complesso delle terre soggette al Rettore: tale fu, per esempio, la situazione della Tuscia. Però le città continuarono a primeggiare inseguendo la ricerca delle autonomie: Viterbo, Corneto, Tivoli, Velletri, Terracina e Anagni tentarono di contrapporsi a Roma loro nemica naturale. Quest’ultima cercò di riaffermare la sua insopprimibile vocazione di capitale, ma non riuscì ad uscire dalla tutela del papa. Nella seconda metà del 1200, durante il conflitto fra Federico II e Gregorio IX, durante il periodo del senatorato di Matteo Rosso Orsini, l’Urbe sembrò trionfare, specialmente dopo la morte di Celestino iv, ma Innocenzo iv, con l’appoggio dei Colonna e degli Orsini, dei Savelli, dei Conti e degli Annibaldi, dei Frangipane e dei Capocci, mantenne e sviluppò la supremazia sul patrimonio di S. Pietro. Dal pontificato di Gregorio X a quello di Bonifacio VIII, il papato rafforzò la sua potenza nel già delineatosi stato della Chiesa, mentre papa Caetani in particolare costruì una sua potente signoria personale. Nel 1300 però con l’allontanamento dei pontefici da Roma ed il settantennio del papato avignonese, si allentarono i rapporti del capo della Chiesa con le città e le famiglie laziali e la storia del XIV secolo è tutta un susseguirsi di nuove autonomie, volte a scardinare il potere assoluto del papa e a creare piccole e poco autorevoli Signorie. La crisi colpì allora il patrimonio di S. Pietro. Cola di Rienzo, sia pur servendosi di mezzi inadeguati, si avvide del pericolo e tentò di legare in modo sfortunato le città del Patrimonio a Roma e alla Chiesa (1347-1354). Con altri intendimenti e consapevolezza il cardinale Egidio Albornoz nella seconda metà del secolo lavorò per riportare nella Campagna e nella Marittima, nella Sabina e nella Tuscia, città e istituzioni al riconoscimento dei diritti sovrani della Chiesa. I disordini, moltiplicatisi durante l’età dello scisma, resero più precaria la situazione del Patrimonio. Bonifacio IX (1389-1404), Innocenzo VII (1404-1406), Gregorio XII (1406-1417) segnarono con difficoltà i primi successi conseguenti al riordinamento ecclesiastico. Martino V Colonna poi (1417-1431) conseguì più vistosi risultati nella restituzione delle terre del Lazio alla Chiesa. Le forze mercenarie dei Vitelleschi, degli Scarampi e dei Prefetti di Vico, compirono l’opera: Nicolò v (1447-1455) e Pio II (1458-1464) la portarono alle estreme conseguenze e, con la vittoria di Paolo II sugli Anguillara (1464-1471), la Chiesa tornò signora di tutto il patrimonio. Al centro di questi complessi avvenimenti, destinati nel corso di dieci secoli a creare lo stato della Chiesa, grandeggiò Roma, strettamente connessa al papa pur se desiderosa di mostrare la sua autonoma forza, espressione della romanità classica e della sovranità cristiana.

Roma. Nel corso del V secolo fu saccheggiata dai Visigoti di Alarico (410) e dai Vandali di Genserico (455). Nel 476, deposto Romolo Augustolo, vi assunse il potere il magister utriusque miliciae Odoacre. Le ferite inferte alla città furono gravi ma non irreparabili in quanto nel 500, all’arrivo di Teoderico, essa fu definita bella e piena di vita. Conseguenze peggiori ebbero invece nel VI secolo le persecuzioni relative allo scisma laurenziano contro Simmaco, perpetuatosi sino al ritorno all’ortodossia (519). La morte di Teoderico e l’uccisione di Amalasunta fecero precipitare gli eventi. Scoppiò la guerra gotico-bizantina e i generali di Giustiniano, Belisario e Narsete, riconquistarono un’Italia distrutta. Roma assediata, subì distruzioni per quattro volte e quando Narsete VI entrò da trionfatore, fiaccando il presidio goto attorno alla mole Adriana (552), rinvenne in ogni regione mucchi di rovine. Nel ventennio successivo il patricius Narsete sanò talune piaghe cittadine: recuperò le mura Aureliane, il ponte Salario sull’Aniene e taluni acquedotti. Con i Longobardi, l’Urbe, benché militarmente salva, subì nuovi colpi; la fame, le carestie, le esondazioni del Tevere, le epidemie la ridussero in una condizione miserevole, allorché divenne pontefice Gregorio Magno (590-604). Si successero allora imponenti processioni al cui termine – narra una leggenda – sul mausoleo di Adriano comparve un dolcissimo arcangelo – si trattava di Michele – in atto di rinfoderare la spada, quasi a mostrare che i pericoli erano terminati. Cominciò allora la ripresa di Roma, divenuta ducato bizantino e arricchitasi di chiese e monumenti che la rinnovarono. Ma il pericolo longobardo era notevole e i pontefici nel VII-VIII secolo, non potendo contare sull’aiuto bizantino per l’accentuarsi della discordia fra l’Oriente e i papi durante la lotta iconoclasta, per difendere la loro città, si volsero ai Franchi. Dapprima Zaccaria cercò l’accordo con il Longobardo Liutprando (741), ottenendo Sutri quale primo nucleo del dominio temporale ecclesiastico. Stefano II (752-757) accelerò lo sganciamento da Bisanzio e dai barbari e incoronò il franco Pipino rex et patricius Romanorum. Astolfo allora assediò l’Urbe e non osando forzarne le mura, entrò in S. Pietro, esterna alla cinta Aureliana e non protetta. Pipino affrontò quindi i Longobardi e li sconfisse (756), ma la liquidazione di quella potenza fu opera di Carlo Magno (774) che, conquistate Pavia e Verona, scese in Roma a ricevervi la corona. Leone III , sostenuto da Carlo nella contesa contro i nobili romani, incoronò quel sovrano imperatore in S. Pietro nel giorno di Natale dell’800.

Il nuovo Impero affrancò l’Urbe dall’ipoteca bizantina e rinnovò l’istituzione romana in un nuovo contesto cristiano, non casualmente nato, ma da considerarsi il capolavoro della politica pontificia della seconda metà del secolo VIII: di Gregorio II e Gregorio III , Stefano II , Paolo i, Stefano III , Adriano i e Leone III ; i quali, nel creare un nuovo rapporto politico, badarono ad assegnare alla Chiesa una funzione primaria: ciò che è attestato dalla rinascita del Senato romano, rinvigorito per creare una sorta di ombrello protettivo al papa come è confermato dalla falsificazione del Costituto di Costantino, costruito sotto il pontificato di Paolo i (757-767), per giustificare l’origine del potere temporale dei pontefici. Nel IX secolo gli imperatori, tolto un soggiorno di Lotario, non scesero a Roma. Carlo il Calvo però per il Natale dell’875 tornò a prendervi la corona. La città era ancora imponente, pur se sottoposta a pericolose incursioni dei Saraceni annidati alle foci del Garigliano. Per proteggere S. Pietro, Leone IV costruì allora intorno alla basilica e ai borghi le famose mura leonine. Giovanni VIII (872-882) e Giovanni X (914-928) salvarono l’Urbe dagli Arabi, sconfitti al Garigliano (915). Oltre alla basilica di S. Pietro furono circondati da mura anche la basilica di S. Paolo e il borgo di Ostia antica, altro luogo a rischio rispetto alle incursioni saracene.

Con la fine del IX secolo si accentuò la preponderanza spoletana; la Chiesa incoronò Guido e Lamberto di Spoleto (972), pur continuando le trattative con Arnolfo di Carinzia. A pagare tale doppiezza fu papa Formoso, processato dopo la sua morte nel corso del Concilio del cadavere con una macabra messa in scena, al cui termine, egli fu condannato e il suo corpo gettato nel Tevere. Con Alberico e Marozia cominciò l’era delle grandi famiglie. Alberico si denominò princeps et omnium Romanorum senator (932) e governò isolando l’Urbe dall’Impero e avviandola verso scelte ambiziose, ma accettate dal popolo che lo amò. Solo alla sua morte (954) giunse Ottone I che nel 963 prese la corona dal figlio di Alberico, papa Giovanni XII , uomo corrotto, ricattato da amicizie torbide che fondò in Roma un potere personale. Con il 965 sopravvenne la casata Crescenziana, in competizione con i conti di Tuscolo, con cui si stabilì una sorta di Conventio ad excludendum per cui ci si divise il potere in città e nel Districtus e si tennero lontani gli imperatori. Anche Ottone III stentò a porre in atto la sua politica di rinascita cittadina, base della Renovatio Imperii sostenuta da Gregorio V e poi da Silvestro II . Lasciata Roma, il giovane Ottone venne a morte senza potervi rientrare (1001) e la città restò preda di Crescenziani e Tuscolani fino a che Enrico III , con il sinodo di Sutri (1045) non depose Benedetto IX, Silvestro III e Gregorio VI per eleggere Clemente II – il tedesco Suidgero di Bamberga – che, estraneo agli interessi cittadini, risanò la Chiesa. Per il papato e l’Urbe fu questo un colpo che spronò il clero mortificato a organizzare un piano di rinascita spirituale. Così fu avviata la Riforma con Leone IX, Niccolò II (1059) e Alessandro II poi con Gregorio VII (1073-1085), il quale attuò nell’Urbe e nella Chiesa una possente riforma volta a reintrodurvi la purezza dei costumi ecclesiastici e a liberarla dalla eccessiva preponderanza imperiale. Si giunse allora alla lotta per le investiture che oppose frontalmente Gregorio VII e Enrico iv. Dopo la prima scomunica (1077) Enrico fu perdonato, ma presto riprese a proteggere il clero simoniaco e concubinario. Dopo la seconda scomunica (1081) il monarca scese a Roma per affrontarvi Gregorio, assediato in Castel Sant’Angelo e liberato dai Normanni di Roberto il Guiscardo che, per sottrarre la città all’assedio, si scontrò con le truppe imperiali (1084), distruggendo quasi irreparabilmente interi quartieri e pregevoli monumenti cittadini. Gregorio uscito da castello, scortato da Roberto il Guiscardo, abbandonò Roma per Salerno, ove morì (1085).

Passarono decenni prima che l’Urbe si riprendesse, ma risultò deteriorato il secolare rapporto di rispetto e di amore che aveva legato ai pontefici i romani. Urbano II e Pasquale II ristabilirono una situazione meno precaria, mentre le famiglie dei Pierleoni e dei Frangipane assunsero il potere e guidarono le scelte cittadine. Ai Pierleoni si dovette l’elezione di Callisto II , autore del Concordato di Worms (1122) e della ripresa cittadina. Al passo con i tempi e con altre città italiane, Roma individuò il cammino del rinnovamento della sua amministrazione. Così (1142-1143) ebbe luogo la renovatio senatus, ovvero la nascita del Comune romano, sin da allora collocato nella rocca Capitolina, simbolo della nuova realtà amministrativa. In tale vicenda, mentre i papi, accusati di essersi accordati con la nemica Tivoli (Lucio II 1144-1145, Eugenio III 1145-1153, Adriano IV 1154-1159) si allontanarono da Roma, VI fece ingresso Arnaldo da Brescia, figura di ascetico riformatore che sposò il programma del rinnovamento ecclesiastico con quello dell’organizzazione comunale. Arnaldo, per sottrarre la città ai pontefici, tentò un accordo con Corrado III , poi col Barbarossa. Ma quest’ultimo, preferendo allearsi con Adriano iv, prese prigioniero Arnaldo. Così l’incoronazione federiciana coincise con l’uccisione di Arnaldo le cui ceneri vennero disperse nel Tevere (1155). Rimasta isolata, la città si riaccostò alla Chiesa, procedendo di nuovo alla nomina del prefetto e impegnandosi ad aiutare i pontefici. Clemente III riconobbe il Senato (1188). La nuova amministrazione espresse allora le sue potenzialità: Roma combatté contro Tivoli, Albano, Viterbo, distrusse Tuscolo (1191), concluse patti commerciali con Genova (1171) e con Pisa (1174). Le turbolenze ripresero nel 1191 con la magistratura di Benedetto Carushomo che sottrasse alla Santa Sede la Marittima e la Sabina. Al suo trionfo attestante la presenza di una consistente corrente laica nella città, seguì la caduta. Con il 1205 si ebbero i senatori unici, poi la doppia nomina annuale, affinché non si consolidassero troppo forti poteri personali. Fu questa la trouvaille politica di Innocenzo III (1198-1216), volto a instaurare rapporti più normali fra papato e Comune, il cui dissidio latente fu acuito dall’intervento di Federico II . Scomunicato nel 1227, egli trasse a sé i Frangipane, così nel 1228, durante le celebrazioni del giovedì santo, Gregorio IX fu assalito e costretto a rifugiarsi in Viterbo. Roma allora attaccò la rivale, oggetto di spedizioni guerresche. Sotto il governo di Giovanni di Poli (1232-1233) e di Luca Savelli (1233-1234), i Romani rivendicarono la Tuscia e la Campagna. Con Angelo Malabranca (1235) Roma acquistò Vitorchiano. Per avere dalla sua il Comune, dopo la vittoria di Cortenuova (1237), Federico inviò in dono ai Romani il carroccio accolto trionfalmente in Campidoglio. Tuttavia la forza di Gregorio IX, l’energia di Matteo Rosso Orsini (1241-1242) e la decisione del successore Innocenzo IV di celebrare il Concilio antifedericiano in Lione, sottrassero l’Urbe alle mene imperiali.

Dopo il 1250 il Comune proseguì la politica di affermazione laica con il senatorato del bolognese Brancaleone degli Andalò, il quale fece leva sui ceti emergenti cittadini – artigiani, commercianti, banchieri – per stabilire un potere forte e autonomo dal papato. Terracina, Viterbo, Tivoli poi Anagni e Corneto divennero oggetto di assalti. L’allontanamento da Roma salvò il senatore dalla vendetta dei nobili fiancheggiatori del papa; così lo scontro fra Roma e la Chiesa fu interrotto (1258). In seguito, la morte di Manfredi (1266) e l’affermazione del guelfismo con Carlo d’Angiò, inserirono quest’ultimo per un decennio (1268-1278) nel senato romano. L’amministrazione se ne giovò e la città conseguì successi politici e territoriali malvisti dal papa che considerò così in parte compromessa l’influenza della Chiesa sulla città. Niccolò III (1277-1280), Niccolò IV (1288-1292) e soprattutto Bonifacio VIII (1295-1303) ripresero la politica di affermazione pontificia. Questi, con la proclamazione del i Giubileo (1300) e l’inaugurazione dell’Università della «Sapienza» (1303) riconfermò la sua supremazia politica ed ecclesiastica. Il successivo periodo avignonese impoverì Roma priva di un potere che le conferì sempre prestigio politico, economico e civile. La lotta tra Orsini e Colonna e l’inserimento di Roberto d’Angiò nella vita cittadina costituirono ulteriori motivi di crisi.

A metà del 1300 la città si riscosse con il tentativo di Cola di Rienzo che, alla testa di una rivoluzione capeggiata dalle stesse forze cento anni prima sostenitrici di Brancaleone degli Andalò, conquistò il potere nel 1347 come tribuno. Per domare l’insorgenza di disordini contro le ingerenze nobiliari che avevano compromesso l’amministrazione romana, Cola si era recato in Avignone a nome dei capi dei tredici rioni urbani allora al potere (1342), invocando il ritorno del papa e la proclamazione anticipata del Giubileo nel 1350. Rientrato a Roma, egli si pose a capo di un’insurrezione volta a riportar l’ordine in città. Cola esercitava un fascino irresistibile – anche Petrarca ne fu preso – e all’inizio promosse riforme ben viste dai Romani, tese a restituire legalità all’amministrazione e a sottrarre lo strapotere ai Colonna. Presto il Tribunus severus et clemens ideò un ardito piano per invocare nel nome di Roma l’unione delle città italiane. La sua azione degenerò allora in eccessi che gli alienarono molte simpatie. La proclamazione della podestà universale di Roma che avocava al popolo la scelta dell’imperatore, lo pose poi in rottura con il papato e presto il tribuno prese la via dell’esilio. Nel 1354, rientrato in Italia con Egidio Albornoz, fu nominato senatore romano. Subito dopo però, impose tributi e gabelle che gli scatenarono contro i cittadini. Scoperto dai rivoltosi, allorché tentava la fuga travestito da carbonaio, fu ucciso e impiccato poi con la testa all’ingiù davanti alla chiesa di San Marcello (1354).

Il ritorno dei papi a Roma si dovette a Gregorio XI (1377) che, avvalsosi della precedente azione dell’Albornoz e di Bertrando del Poggetto, sottomise l’Urbe e il patrimonio, nell’ultimo settantennio sottrattisi al papa. La morte di Gregorio aprì tuttavia una crisi. I Romani, temendo l’allontanamento del pontefice, tumultuavano per imporre la scelta di un successore romano «o armanco italiano». In seguito Urbano vi, l’antipapa Clemente VII e la conseguente battaglia di Marino (1379) inaugurarono con lo Scisma e lo spostamento dei pontefici (1378-1419) un altro periodo di grave danno per il prestigio del papato e per quello di Roma giunta al punto più basso, priva del papa, provata nella sua economia, nello sviluppo dell’amministrazione comunale, incapace di mantenere l’ordine pubblico compromesso da turbolenze e da agitazioni scomposte. La ripresa giunse a Scisma composto, allorché si inaugurò una politica di equilibrio che, in seguito alla pace di Lodi (1454), riportò anche a Roma il progresso e l’affermarsi della civiltà rinascimentale destinata a ingrandirla, facendone la capitale dello stato della Chiesa. I papi, consolidata la loro autorità, divennero protettori delle arti e delle lettere, governarono la Chiesa e le amministrazioni tornate dopo oltre un secolo a coincidere. Con la caduta e la condanna a morte di Stefano Porcari (1447-1455), Niccolò V sventò una congiura che poteva nuovamente accendere l’animo dei Romani per la repubblica, al pari dei tentativi di Brancaleone degli Andalò e di Cola di Rienzo; ma quella fu l’ultima fiammata autonomistica, prima che Niccolò V inaugurasse la serie dei papi rinascimentali. Egli abbellì la città e fondò la biblioteca vaticana, promuovendovi la raccolta di Codici e lo studio dei classici latini e greci. Dopo di lui Pio II – Enea Silvio Piccolomini – sviluppò la curia e Roma. Con la pratica del nepotismo, il lusso della corte e l’impiego di artisti e letterati, egli arricchì la sua famiglia e la città. Callisto III (1455-1458), Sisto IV (1471-1484), Innocenzo VIII (1484-1492) avviarono la trasformazione di Roma con un programma di risanamento e di opere pubbliche, poi vigorosamente proseguito da Alessandro VI Borgia (1492-1503), da Giulio II (1503-1513) e da Leone X (1513-1521) che costruirono strade e palazzi mirabili, ordinarono quadri ed affreschi e raccolsero preziose collezioni di oggetti d’arte. Due nomi attestarono la portata del loro sforzo e l’entità dei risultati raggiunti: Raffaello e Michelangelo che profusero nella nuova S. Pietro, nei palazzi vaticani e nelle chiese cittadine, i tesori della loro arte. Ma su quest’opera presto s’addensò la tempesta del Protestantesimo e Carlo V, per battere Clemente VII, suo nemico, inviò a Roma un esercito comandato dal connestabile di Borbone. I lanzichenecchi entrarono in città (maggio 1527), sottoponendola a un saccheggio cui Clemente VII assisté rinchiuso in Castel Sant’Angelo. Per la città eterna l’età moderna s’apriva fra le devastazioni e i contrasti.

Anagni. Insieme a questo centro dovremmo menzionare i numerosi che in età medievale animarono la Campagna e la Marittima, l’una e l’altra connesse alla terra Ciociara e che pur restando autonomi e fra loro diversi, gravitarono nell’orbita di Roma e del papato. Per il versante interno, ricorderemo tuttavia almeno Alatri, Vico, Guarcino, Collepardo, Arpino, Ceccano, Ferentino, Sora, Segni, Veroli. Per la zona protesa verso il mare nomineremo invece Ninfa, Norma, Sermoneta, Sezze, Sonnino, Bassiano, Priverno, Terracina. Al centro si erge Anagni durante tutto il Medioevo importante per la storia della Chiesa. Quel centro, legato anch’esso a Roma, crebbe di potenza con lo sviluppo del Comune, la cui vita non fu facile. Al suo interno si crearono infatti divisioni profonde fra milites e pedites, nobili e abitanti del contado. Nel XIII secolo poi risultò irrobustita dalla presenza di famiglie nobiliari, fra le quali si distinse quella dei Caetani. Anagni fu città spesso rammentata per la presenza dei papi tra i quali si distinsero Innocenzo III , Gregorio IX e Alessandro IV. Dopo la battaglia di Legnano (1176) vi si recò Alessandro III che ivi dette inizio alle trattative con gli ambasciatori di Federico Barbarossa conclusesi con la pace di Venezia (1177) e con quella di Costanza (1183). Da allora in poi Anagni diverrà sede di Rettorato. Più tristemente nota essa divenne allorché nel 1303 vi si recarono i messi di Filippo IV il Bello di Francia, condotti da Guglielmo di Nogaret e Sciarra Colonna per oltraggiare in modo inaudito Bonifacio VIII, forse addirittura schiaffeggiato. Conquistata una notevole autonomia, come le altre città ciociare e del Districtus, durante il settantennio del papato avignonese Anagni la perdette quando, a fine ’300, Bonifacio IX riportò quelle terre sotto la potestà pontificia.

Velletri. Esposta agli attacchi visigoti e goti, poi bizantini, sin dall’alto Medioevo essa si schierò con la Chiesa che nel 730 le concesse ampi privilegi. Anche durante la lotta per le investiture essa parteggiò per Gregorio VII e nel 1087-1089 ebbe concreti riconoscimenti da Vittore III (Desiderio di Montecassino) e da Urbano II . Nel ’200 Gregorio IX la sottrasse a Roma per porla alle dipendenze della Chiesa e ciò sviluppò la sua autonomia cittadina immiseritasi poi nel periodo del papato avignonese e negli anni di Cola di Rienzo. Poi, con la fine dello Scisma, Velletri riassunse la sua primitiva posizione. Nella vicina Marino (1379) si affrontarono Urbano vi con i Francesi dell’antipapa Clemente VII (Roberto di Ginevra) inaugurando il travagliato periodo dello Scisma. Nella suddetta battaglia fece le sue prime prove la Compagnia di ventura di Alberico da Barbiano.



L’organizzazione ecclesiastica: durante l’Impero di Claudio (i secolo) è già attestata in Roma la presenza di cristiani, anche da S. Paolo rinvenuti a Pozzuoli quando egli VI si intrattenne. A parte ciò, tuttavia, poco si sa della prima diffusione del Cristianesimo in Italia e, a prescindere da leggende che farebbero risalire la fondazione di talune diocesi a Pietro e ai suoi discepoli, siamo certi che l’affermazione completa della nuova religione partì da Roma negli ultimi venti anni del II secolo, allorché la buona società romana, abbandonato sempre più l’uso del greco, prese a parlare il latino e quindi a diffondere più agevolmente il nuovo credo. I personaggi cristiani di spicco, fino al IV-V secolo, furono prevalentemente italiani come Eusebio di Vercelli, Lucifero di Cagliari, Rufino di Aquileia. Fecero eccezione Ambrogio da Milano, di cultura essenzialmente greca, e Gerolamo, di formazione orientale, quindi non autoctoni. Con il IV secolo poi, si moltiplicò una più programmata presenza cristiana: sedi organizzate del Nord furono Milano, Ravenna, Aquileia, Parenzo; nel Sud invece Napoli, Pozzuoli, Nola, Nocera, Benevento, Capua, Brindisi. Altri luoghi di penetrazione antica comparvero a Terni, Siracusa, Cagliari. Di primaria importanza divennero le sedi di Milano che organizzò i vescovi della Padania, del Piceno e della Flaminia, quindi di Roma che curò il Centro-Sud e le isole. Con il V secolo le città maggiori ebbero un vescovo e comparve il patriarcato di Aquileia cui fecero capo le diocesi dell’Est, mentre Ravenna e i suoi metropoliti gareggiarono con Milano.

L’Italia settentrionale annoverò circa 77 diocesi contro le 214 attribuite al Centro-Sud e alle isole. Nel VII secolo, con gli ariani longobardi e lo Scisma dei Tre Capitoli forse si manifestò una contrazione del numero dei vescovadi e Gregorio Magno – il papa cui andò il merito della definitiva organizzazione ecclesiastica – incolpò di tali crisi la guerra greco-gotica e gli invasori longobardi responsabili di immani distruzioni. Taluni vescovi ariani, presenti a Ravenna e a Roma, non furono poi conteggiati fra quelli di sicura fede. Tuttavia, tolte queste eccezioni, a Gregorio Magno risalì la gestione diocesana con relativi vescovadi cui furono conferiti precisi poteri ecclesiastici e politici. La stessa configurazione delle diocesi, la loro divisione in primarie e suffraganee risalì agli anni fra il 590 e il 604. La denominazione di Parrocchia fu data da principio alla stessa circoscrizione territoriale su cui insisteva l’auctoritas episcopalis e poi indicò il nucleo minore ma significativo del coordinamento capillare della Chiesa. All’inizio solo i vescovi impartirono i sacramenti poi, con il sorgere delle cappelle e delle Chiese di campagna – pievi – anche i Rettori ivi stabilitisi con l’obbligo di residenza ebbero la facoltà di amministrare battesimo, eucaristia, confessione, matrimonio. I limiti del vescovado coincisero con la parrocchia, mentre nelle campagne le pievi sostituirono nell’amministrazione civile i municipia. Da allora, in tutta la penisola, la chiesa del villaggio e il sagrato divennero fulcro di vita spirituale e sociale.

Gravi danni all’assetto gregoriano furono in seguito arrecati dalle presenze bizantine e musulmane nel Mezzogiorno d’Italia. La lotta per l’affermazione del rito greco sul latino e viceversa contrassegnò una parte sensibile dell’opera di cristianizzazione del Mezzogiorno, mentre l’indipendenza politica e la scarsa volontà di cedere ai Bizantini mantennero pur nel IX secolo non pochi monasteri basiliani nella fedeltà a Roma: ad esempio a Napoli e Amalfi. Comunque la piena diffusione del Cristianesimo latino nel meridione incontrò difficoltà: si pensi a Bari e a talune diocesi calabresi. Invece i principi normanni, la dinastia capuana e Amalfi si batterono per l’espansione della Chiesa. In questo senso poi preziosa fu l’azione compiuta dai Benedettini. Fra le abbazie connesse a Montecassino, ricorderemo almeno S. Colombano, Bobbio, la Novalesa, Nonantola, Santa Giulia di Brescia. Nel XIII secolo gli Ordini francescano e domenicano legarono ancor più i ceti umili ai frati, alla loro predicazione e intensa azione sociale. Alla «cerca» di elemosine per sovvenire ai bisogni dell’Ordine, Francescani e Domenicani affiancarono un’attività rivolta ad accogliere i bisogni dei fedeli indigenti, dell’infanzia abbandonata, dei vecchi, delle vedove, delle ragazze madri, degli ammalati. In proposito aggiungeremo che gli Xenodochia – i primi ospedali – sorsero spesso con monasteri e conventi. Ai Domenicani poi spettò l’organizzazione della giustizia e del tribunale della Santa Inquisizione.

Tornando al Nord, dopo la fine dell’esarcato bizantino – VIII secolo – si riassorbirono gradualmente gli influssi ortodossi e la Chiesa conferì sempre maggiore aiuto ai fedeli anche se l’Impero carolingio, gli Ottoni, gli imperatori di Franconia e pure gli Svevi furono larghi di aiuto, soprattutto al clero regolare. Così lo furono i Normanni in Italia meridionale e i sovrani siciliani, poi di Napoli. Anche il Regno italico, le Signorie e i principati vennero incontro ai bisogni delle parrocchie e degli Ordini, in particolare dei Francescani. Più indifferente in proposito parve l’amministrazione comunale, maggiormente dedita allo sviluppo dei commerci, delle leggi, della cultura che a quello dell’organizzazione ecclesiale, alla cui affermazione italiana contribuì per certo il Costituto di Costantino con il quale al vescovo di Roma venne assegnato il primato su tutta la Chiesa. Lo stesso documento collocabile fra il 781 e il 787 rinvenuto per la prima volta nelle falsificazioni pseudoisidoriane (metà IX secolo) trovò larga diffusione anche dopo, sino a che nel Quattrocento Lorenzo Valla non ne attestò la falsità.

La Chiesa poi si radicò nella penisola per il fatto che, nei papi e nelle loro strutture, i cittadini rinvennero un aiuto concreto contro Unni, Goti, Longobardi, musulmani, Ungheri e Normanni. Un elemento di stabilità fu introdotto nel 1059 da Niccolò II con il decreto di elezione pontificia. Fino ad allora il papa veniva eletto «per clerum et populum romanum» come gli altri vescovi. Ad esempio Teoderico elesse da solo il successore di Giovanni i morto in carcere. Non altrimenti si comportarono i Bizantini con l’elezione di Vigilio (538) e di Pelagio (555). Comunque al suddetto metodo si unì il controllo del potere civile che conferì all’imperatore, in quanto Patricius Romanorum, un intervento diretto nella nomina dei vicari di Cristo. Ciò comportò difficili rapporti fra Chiesa e Impero. Niccolò II invece affidò l’elezione pontificia ai cardinali, escludendone praticamente l’imperatore.

I primi cardinali erano i titolari delle diocesi suburbicarie (Ostia e Velletri, Tuscolo, Sabina, Albano, Silvacandida ecc.) e furono detti cardinalivescovi. I titolari delle chiese romane (Dodici Apostoli, S. Lorenzo in Lucina, S. Adriano, S. Angelo in Pescheria ecc.) vennero poi denominati cardinali-preti. I titolari delle diaconie furono i cardinali-diaconi. Al popolo romano fu riservata l’acclamatio del nuovo papa e agli imperatori la successiva ratifica. Le norme del Conclave, oggi vigenti, sono ancora quelle di Niccolò II corrette da Gregorio X (1274) che stabilì la clausura dei cardinali in Conclave, per ridurre il periodo di vacanza papale. Tali disposizioni al pari dei concili e dei concistori rafforzarono in Italia la Chiesa scossa da lunghi periodi di sede vacante. La penisola fu quindi disseminata di parrocchie, pievi e abbazie che saldarono sempre più il cattolicesimo all’Italia in cui il pontefice, tranne per il settantennio del papato avignonese e per quello del grande Scisma, restò quasi sempre presente.

La riflessione sull’organizzazione ecclesiastica non può esimerci dal far cenno almeno ai moti ereticali: Catari, Patarini, ecc., interessanti in vario modo la vita italiana dall’XI al XIV secolo. Secondo l’indagine erudita cinquecentesca tali eresie dovevano ricollegarsi ai moti dottrinali dei primi secoli del Cristianesimo, al manicheismo per esempio e furono intese come motivo di devianza ideologica. Più recenti studi invece interpretarono i moti ereticali come intendimenti di spiriti liberi, battutisi per un’autonomia amministrativa di culto e di pensiero, inteso nel nome della fede cristiana che si volle purificata dalle contaminazioni della Chiesa delle gerarchie e connessa alle fonti evangeliche, interpretate da sacerdoti e vescovi contrapposti a quelli delle strutture ufficiali.



Abruzzo e Molise: fra le prime a ricevere la predicazione evangelica comparve la provincia Valeria ove furono presenti antichi vescovadi e una forma di monachesimo autoctono, difforme dal più tardo benedettino. L’occupazione longobarda – VI-VII secolo – provò quelle terre con la distruzione di Amiterno e Corfinio. Con il ducato di Spoleto, Faroaldo occupò la Sabina e i successori Ariulfo e Trasmondo presero la Marsica e il territorio dei Peligni. I duchi longobardi di Benevento si annessero invece le terre teatine. Con l’avvento dei Franchi – IX secolo – anche Chieti passò a Spoleto e tutto l’A- bruzzo (il Reatino, Forcona, Valva, Chieti, le zone Pinnensi e Marsicane) a partire dall’843, amministrato dai gastaldi, restò sotto il potere dei duchi e venne costituito in una salda organizzazione comitale. Nel 926 quando Ugo di Provenza assunse la corona, il suo alleato borgognone Attone, insieme con Bernardo, ottenne l’investitura comitale del paese dei Marsi e attorno a un iniziale nucleo appenninico si unificarono i surricordati territori abruzzesi con la Sabina reatina e l’aggiunta del teramano, da allora parte integrante della regione. I discendenti di Berardo dei Marsi governarono l’A- bruzzo suddiviso in piccole, discordi Signorie nella seconda metà dell’XI secolo entrate nell’orbita del potere normanno, con la spedizione di Riccardo di Capua (1067) e del figlio Giordano (1077). Tra l’XI e il XII secolo Roberto il Guiscardo e i successori si impadronirono delle pertinenze abruzzesi e molisane, destinate ad unirsi al regno normanno di Sicilia, allorché Ruggero II prese possesso del Mezzogiorno d’Italia, possesso confermato a Guglielmo i (1156) che ne fu investito a Benevento da papa Adriano iv. L’Abruzzo divenne poi svevo e nel 1190 si schierò con Enrico VI e Costanza d’Altavilla, mentre Pietro, conte di Celano, e Berardo di Loreto, conte di Conversano, assunsero il baliato di Federico II . Negli anni successivi tuttavia, l’Abruzzo sposò la causa di Ottone IV di Brunswick e ciò guastò i successivi rapporti con Federico II e con Corrado IV i quali però si mostrarono ugualmente solleciti verso le terre settentrionali del regno. Alterne vicende esse attraversarono durante l’età angioina e aragonese che videro impoverita e in guerra una zona in precedenza arricchitasi di belle città e di organizzazioni monastiche. Comunque dal ’300 l’Abruzzo divenne territorio di conquista e passò da una dinastia all’altra, senza risollevarsi dalla crisi che lo sconvolse: dagli Angioini durazzeschi a Giovanna i e a Giovanna II e poi da un conflitto all’altro fino a che, alla discesa di Carlo VIII, l’Aquila non aprì le porte ai Francesi.

L’Aquila. Facendo propria un’idea di papa Gregorio IX – così parve – Federico II avrebbe divisato di creare la città dell’Aquila, le cui pratiche di fondazione cominciarono però dopo la sua morte, tanto che solo suo figlio Corrado iv si pretende ne predisponesse il diploma di fondazione. In realtà, per impulso imperiale o autonomo, i popolani di quella terra nel 1254, sbarazzatisi dei feudatari imperiali, fondarono la nuova città riconosciuta da Alessandro iv nel 1257 con l’attribuzione di una sede vescovile, cui fu presto sottomessa la diocesi di Amiterno. Dopo un periodo di contrasti con Manfredi, l’Aquila si affermò pienamente con Carlo i d’Angiò che ne fece un forte centro, destinato a sostenere lo sforzo di Napoli, divenuta nuova capitale del Regno. Nel 1294 nella basilica di Collemaggio fu incoronato pontefice Celestino V che dette vita ad un brevissimo ma intenso pontificato, da lui interrotto dopo meno di un semestre. Nel ’300 la città si rafforzò con Giovanna i, Carlo di Durazzo, Luigi di Taranto e con la signoria di Lalle Camponeschi, connestabile del regno. Fama ebbe anche nel ’400 per la coltura dello zafferano, oltre che per le sue industrie del metallo, del cuoio e dei merletti. Coinvolta nella torbida situazione politica italiana, dopo aver accolto Carlo VIII, si dette agli Spagnoli, proclamandosi infine obbediente a Carlo V.

Sulmona. Ricca di storia e di monumenti, – fu patria del grande Ovidio – divenne sede di giustizierato e con Carlo i d’Angiò fu importante in quanto situata sulla via Valeria che conduceva da Roma all’Adriatico e sullo snodo fra quest’ultimo, il Sannio e il Napoletano. Purtroppo ai non pochi monumenti esistenti non possono aggiungersene altri distrutti da numerosi terremoti. Il complesso di quel centro è tuttavia di particolare e sobria eleganza.

Rieti. Dopo la dominazione gota fu retta da un Priore e diventò importante gastaldato come altri centri della Valeria, quindi divenne comitato, più volte sottoposto, come altre zone della Sabina alle devastazioni dei Saraceni. Sino al 1149 non mutò la sua condizione, poi in quell’anno fu assediata e conquistata da Ruggiero di Sicilia. Nel 1171 si trasformò in Comune consolare, distaccandosi dalla tradizione delle consorelle abruzzesi e nel 1198 presentò atto di omaggio a Innocenzo III . Da quell’epoca si considerò quindi devota figlia della Chiesa. Nel ’300 tuttavia, la lontananza dei papi favorì l’ingerenza dei sovrani angioini; ma con il 1354 e l’arrivo del cardinale Albornoz la città tornò sotto l’usbergo pontificio non abbandonato neppure allorché fu sede della signoria degli Alfani (XIV-XV secolo).

Teramo. Devastata da Goti, Longobardi e Ungheri venne aggregata al ducato longobardo-spoletano, diventò poi sede di comitato, quindi di vescovo. Con gli Svevi di cui fu alleata, fu aggregata al giustizierato d’A- bruzzo. In contrasto con gli Angioini venne privata di non pochi diritti da Carlo i e Carlo II . Nel XIV-XV secolo conobbe lotte intestine tra la fazione dei Melatino, appoggiati dagli Acquaviva, e dei della Valle. Entrata nelle complicate vicende delle successioni angioine e aragonesi, nel 1321-1324 fu occupata da Braccio da Montone e nel 1428-1443 da Francesco Sforza.

Chieti. Divenuta comitato nell’843 con propria dinastia, cadde in mani normanne nel 1078. Gli Svevi le conferirono autonomia e gli Angioini mantennero la contea sotto famiglie provenzali. I sovrani aragonesi, a loro volta, furono amici di Chieti cui, fra il 1459 e il 1495, venne concesso il diritto di battere moneta.



Alimentazione e sanità: la fame fu uno spettro che attraversò angosciosamente l’età medievale, quindi anche l’Italia, ove il clima e la fertilità del territorio resero a tratti meno drammatico trovare il cibo per nutrire la gente, ma a soffrire furono specialmente i poveri, numerosi e privi di aiuti che non fossero di ecclesiastici o di sovrani. Procurarsi da mangiare, garantirsi l’acquisto, la conservazione e la confezione delle derrate alimentari fu allora problema complesso; pressante e difficile si rivelò l’esigenza del rifornimento rapido e conveniente di generi di prima necessità, vuoi per il prezzo, vuoi per la qualità e ciò in specie allorché ci si provvide di prodotti provenienti da grandi distanze e perciò da far giungere in seguito a viaggi lunghi e dispendiosi. Le difficoltà dei periodi normali furono comunque superate da quelle ingenti delle epoche di carestia, di siccità, di piogge, di nevicate e gelate, di inondazioni, che resero ancor più complicato alimentarsi. Le guerre, gli assedi provocarono la più completa rarefazione dei mercati e chi non poteva sfamarsi sui propri terreni o su quelli dei vicini era spesso costretto a morire di fame.

Il periodo delle invasioni barbariche, degli assalti saraceni, degli Ungheri, le guerre fra Comuni e Signorie costituirono vere calamità per le tavole dei poveri e degli agiati. Anche in tempi normali tuttavia, l’alimentazione si rivelò un grosso problema della società medievale il cui cibo fondamentale fu costituito dai cereali e dal pane, mangiato quasi da tutti in grande quantità, confezionato con vari tipi di farina integrale mischiata a segale o bianchissima, nelle occasioni festive. Il vino, bevanda preferita per il suo potere calorico, fu bevuto in abbondanza, ebbe alta gradazione nelle festività, mentre di seconda scelta o mischiato con acqua venne consumato nei giorni feriali. Il maiale apparve sempre piatto forte della mensa dei ricchi e poveri, usato per ricavarvi carni insaccate, lonze, prosciutti, salami, salsicce conservate sotto pepe e spezie e adoperato anche come condimento (strutto e lardo).

Naturalmente l’olio fu condimento privilegiato, seguito dal latte di mucca e di capra, bevuto e adoperato per farne formaggi, ricotte, caciotte, grana e pure per insaporire carni, verdure e uova.

La caccia, nonostante i molteplici divieti comunali e signorili, fu una riserva di cibo a buon mercato: cinghiali, lepri, caprioli, pernici, fagiani, starne, cervi, daini, scoiattoli, gru, tordi, passeri, usignoli, astori, girifalchi, oche, galline, galletti, faraone, pappagalli (il pasticcio di lingue fu vera leccornia!), pavoni e capponi troneggiarono sulle tavole al pari di conigli, capretti, pecore e agnelli, mentre scarseggiò la troppo cara carne di bue. In una penisola ricca di mare e di fiumi come la nostra, la pesca fu alimento ricercato. Lungo i fiumi, lucci, granchi, tinche, storioni, scardove e in mare tutti i pesci reperibili nel Mediterraneo divennero piatti gustosi, ricercati e cari in epoca quaresimale (taluni Comuni per calmierare i prezzi ne vietarono la vendita).

Frutta fresca e secca, verdure e legumi furono più mangiati delle carni e utilizzati specialmente nella cosiddetta «cucina povera» che, con fantasia e lunghi preparativi, raggiunse buoni risultati pur senza l’impiego di prodotti costosi. Di uso comune furono lo zafferano, il nero di seppia e le verdure tritate per colorire le pietanze di giallo, di nero e di verde (assente dalle mense era allora il pomodoro). Raramente ci si servì dello zucchero, sovente di canna e non raffinato e sostituito da fichi secchi, castagne, mandorle, carrube, mescolati a latte, grano fresco, noci e nocciole. Pepe, cannella, garofano, galengro, cinnamomo, coriandolo, zafferano furono tra le spezie più adoperate per insaporire, conservare e preparare medicamenti cui si ricorreva spesso. Una sostanziale differenza si fece allora fra le varie cucine: quella di corte e delle famiglie nobili, quella dei conventi e delle abbazie e quella dei contadini, quella infine di chi condusse vita precaria e priva di sostentamento.

Per tutti furono poi onerosi i problemi della conservazione degli alimenti. I cibi, spesso avariati e mantenuti privi delle necessarie precauzioni igieniche, furono veicolo di malattie. La mancanza del sale, specie nelle zone lontane dal mare, procurò l’idropisia e gli alimenti spesso contaminati dagli insetti o dai topi divennero origine di spaventose epidemie. La cattiva alimentazione e la mancanza di igiene furono insomma cause comuni di mortalità e di abbassamento del livello di vita. In proposito va precisato che la mortalità infantile e gli aborti numerosi di donne mal nutrite e costrette a duro lavoro furono difficilmente calcolabili. La durata media della vita nella società medievale, di rado superò i 30 anni. Un quarantenne era già più che maturo, un cinquantenne era un vecchio. Le donne sposavano fra i 14-16 anni e cariche di figli, apparivano come vecchie fra i 25 e i 30. A morire prima erano i poveri, anche se la mortalità precoce colpì pure le famiglie agiate, quelle dei nobili e dei sovrani.

La mancanza di igiene causò vari tipi di mali: quello del cavo orale faceva guastare presto i denti che, anneriti ed estratti, con grande dolore, davano alla bocca un aspetto tutt’altro che edificante e provocavano infiammazioni. Anche gli occhi erano colpiti da varie malattie. La cecità era dolorosa e del tutto incurabile: l’immagine degli occhi bucati fu una delle più terribili del Medioevo. Diffusa e micidiale fu la tubercolosi, spesso accompagnata da gonfiore di glandole. Tra le malattie della pelle il primo posto spettò alla lebbra accompagnata da ascessi, cancrena, scabbia, ulcera, tumori e cancri, eczema e risipola. Storpi, gobbi, zoppi e paralitici furono anch’essi incurabili e così le malattie nervose, il ballo di S. Vito, il fuoco di S. Antonio, la follia, si curavano con esorcismi e terapie superstiziose, destinate a completi insuccessi.

Le malattie infantili erano numerose e, per curarle, si invocavano i santi patroni: sant’Agapito per il mal di denti e per le coliche, san Cornelio per le convulsioni. Ogni malanno fu comunque difficilmente affrontabile, specie quando necessitavano interventi chirurgici o riduzione di arti e ingessature, mentre la mancanza dei più normali principi di disinfezione fu causa di innumerevoli decessi postoperatori. Anche di febbri postpartum si morì con frequenza, nonostante le invocazioni a sant’Anna. Nel complesso delle condizioni sanitarie, rispetto alla chirurgia, la medicina fu senza dubbio più progredita, vuoi per l’uso dei farmaci, vuoi per i metodi di intervento e cura. I medici arabi godettero di buona fama e del pari quelli ebrei, ma anche i nostri furono a volte celebrati. La chirurgia però era un’avventura destinata alla sconfitta. Numerosi medici si preparavano presso la Scuola salernitana, come si sa la più antica d’Europa, e la medicina bolognese godette di pari rinomanza. Ciò non toglie che le cure fossero spesso empiriche. Pochissimi strumenti soccorrevano il medico che non disponeva di analisi (i liquidi organici del paziente erano esaminati a occhio).

La medicina galenica si avvaleva delle piante medicinali e di spezie, sciroppi, polveri, pastiglie talvolta efficaci e risolutive. Oltre alle spezie, rabarbaro, cascara, genziana, tarassaco, alloro, aloe, manna, senna, malva, papavero, camomilla, orzo, avena, miele, gelsi, aglio, sale, aceto, latte di mandorle costituirono la base per sciroppi, emulsivi, revulsivi, pasticche, infusi. La disinfezione fu quasi unicamente legata all’aceto o alle muffe usate per rimarginare le ferite, mentre l’allume arrestava le emorragie. Le fosse comuni per seppellire appestati, lebbrosi, colerosi, morti in guerra erano sigillate con la calce di cui si conoscevano le capacità di respingere possibili elementi infettivi altrimenti inarrestabili. Nelle campagne ogni assistenza, sia pur deficiente, si rarefaceva del tutto. Nelle città invece l’intervento dei sanitari era ricorrente e non mancarono gli ospedali.

A Roma, per esempio, sin dall’alto Medioevo ve ne era uno di fronte a S. Giovanni in Laterano (ancora oggi esistente) e nell’isola di S. Bartolomeo un presidio sanitario era già presente dall’età tardoimperiale, accompagnato da un ospedale ebraico. Innocenzo III fondò l’ospedale di S. Spirito in Sassia, ai primi del ’200, sorto sull’area di un vetusto xenodochio. Le strutture ospedaliere ebbero scarsa specializzazione dei locali. Negli ambienti ove giacevano gli infermi, i medici praticavano le loro medicazioni, cauterizzavano, facevano enteroclismi nella più scarsa osservanza di norme igieniche e ciò favorì l’insorgenza di epidemie. Rispetto all’assistenza medica dunque, fu superiore quella spirituale affidata ai religiosi e i malati, curati come si poteva, erano accompagnati verso una buona morte. I degenti venivano riuniti nelle corsie a centinaia quando si verificavano epidemie: peste, colera, febbri tifoidee e dissenteriche.

Lazzaretti, lebbrosari e ospedali per incurabili si moltiplicarono dopo la pestilenza del 1348 e vennero dislocati distanti dall’abitato. Gli ospedali nacquero da fondazioni ecclesiastiche o private, per iniziativa di confraternite e delle corporazioni di arti e mestieri. L’Universitas ospedaliera fu diretta da un magister, spesso sacerdote, eletto e dotato di eccezionali poteri. Al suo seguito stava un corpus di fratres e di famuli, assistenti e infermieri seguaci di una Regola, pur se non appartenenti a una professione religiosa. Concludendo, nelle città in periodi normali l’assistenza medica non fu del tutto assente, pur se le condizioni generali, l’assenza di principi igienici, l’incapacità della prevenzione, l’impossibilità di evitare il contagio e di curare la maggior parte delle insorgenze morbose resero difficile la diagnosi e ancor più la cura, mentre la guarigione restò affidata al caso e alla buona complessione dei pazienti.



Campania: governata dagli Ostrogoti poi da Giustiniano, anche la Campania perdette l’unità nel 570 quando i Longobardi occuparono Benevento e costituirono uno stato anche a Capua. Da allora Napoli fu capoluogo del ducato bizantino. Nel VII-VIII secolo essa si articolò in gastaldati e centri di potere che furono ricondotti da una parte al ducato beneventano, dall’altra a Bisanzio. Autonoma restò la parte settentrionale con Gaeta, ceduta poi da Carlo Magno al papa. Mentre nel IX e nel X secolo continuò la vita del ducato autonomo ereditario, la vita marinara della regione si sviluppò a Napoli, Amalfi, Gaeta, fino a quando nel 1030 i Normanni non costituirono una prima contea in Aversa, da cui mossero per soggiogare tutta la regione. Le conquiste normanne si riunirono nel 1139 sotto Ruggero II di Sicilia e da allora la vita della Campania si confuse con quella del regno siciliano, quindi divenne centro della storia del regno, allorché la capitale passò da Palermo a Napoli. Angioini e Aragonesi contribuirono in vario modo allo sviluppo di quella terra.

Napoli. Occupata da Odoacre poi dai Goti, quindi espugnata da Belisario (536), passata a Totila (542), dopo la battaglia del Vesuvio tornò bizantina (553). Con il VII-VIII secolo la città conobbe un’amministrazione ducale indipendente; dal IX al XII secolo essa diventò più autonoma, retta dai duchi ereditari, destreggiatisi per liberarsi dalla Longobardia minore, dagli Arabi e dai Normanni che l’accerchiarono. E quando Salerno con il Guiscardo divenne preda dei Normanni, Napoli fu cinta di duro assedio (1077-1078). Antinormanna fu la sua politica fino a Sergio VII (1137), sottomessosi a Ruggero II di Sicilia, allorché questi (1131), in forza della bolla di Anacleto II , impose la resa alla città che in un decennio diventò il maggior centro normanno della penisola. Fra il 1144 e il 1246 la città flegrea conobbe momenti di ripresa economica, e ricevette aiuti ed attenzioni politiche. Tuttavia soffrì sia sotto i Normanni, sia sotto gli Svevi per essere virtualmente sottoposta alla potestà salernitana. Federico II accolse invece le aspirazioni napoletane, ingrandì l’abitato e il porto, donò ai sudditi Castel Capuano e, nel 1224 inaugurò l’università. La sorte partenopea mutò tuttavia con Carlo i d’Angiò e la sua vittoria, conseguita a Benevento contro Manfredi. La città divenuta capitale festeggiò il vincitore fino a che, vessata dal fiscalismo angioino, idealizzò il buon re Manfredi, figlio di Federico. Dopo la decapitazione di Corradino di Svevia in piazza del Mercato (1268), la città fu saldamente tenuta dagli Angioini che la ingrandirono ma la oppressero.

Napoli, confermata capitale, crebbe però di chiese, mura, strade sontuose e castelli. A Castel dell’Ovo e al Capuano, fra il 1279 e il 1281, fu aggiunto un terzo castello detto Nuovo, divenuto sede angioina di Carlo II , di Roberto e Giovanna i. Le fortificazioni di Sant’Elmo si arroccarono a San Martino, mentre ai due antichi porti e all’arsenale vecchio si affiancarono il nuovo porto di mezzo, altre due darsene e, a metà del ’300, il Molo grande e il Molo piccolo. Intorno al 1340 la città aveva più di 60 mila abitanti. Fu quello il momento in cui re Roberto la influenzò beneficamente, arricchendola con la presenza di letterati, artisti, uomini illustri. Alla sua morte (1343) era insoluta tuttavia la questione siciliana e la crisi scosse Napoli durante il regno di Giovanna i (1343-1382), leggera e dissoluta e durante quello di Luigi I di Ungheria (1342-1382). Luigi di Taranto, Luigi d’Angiò e Carlo di Durazzo aggravarono la situazione partenopea, divenuta grave quando Giovanna venne deposta dal trono e strangolata (1382). La città toccò il fondo della decadenza con la corrotta Giovanna II (1414-1435), mentre l’amministrazione cittadina si dissolse con Luigi d’Angiò e Renato d’Angiò. Alfonso d’Aragona poi conquistò il regno nel 1442, inaugurandovi un’era di splendore nelle arti e nelle lettere e facendo di Napoli uno dei maggiori centri d’Europa.

Amalfi. Minacciata dai barbari, poi assediata da Arechi di Benevento (783-785), rimase autonoma e legata a Napoli, forte del suo porto e dei commerci. Nell’836 la colpì ancora Sicardo di Benevento, ma la città mantenne l’indipendenza divenendo un ducato estesosi da Scala a Ravello, da Praiano a Pontano, da Maiori a Minori, a Cetara. Le appartenne poi Capri. La posizione, l’industriosità, la capacità dei suoi abitanti la resero grande. Fu anello della catena tesa con Leone IV contro gli Arabi (849) e con Giovanni VIII ripeté il prodigio rinnovatosi poi con Giovanni X al Garigliano (915). Guidata dai Prefetturi e dai comites, ebbe un’ordinata politica interna e un’attività commerciale estesasi fra Tirreno e Adriatico. Dalle coste bizantine alle arabe, con fondachi e colonie in Terra Santa, accanto a quelle pisane, genovesi, veneziane e alle fiorenti colonie pugliesi essa divenne allora una delle più forti città marinare italiane fino all’occupazione di Roberto il Guiscardo (1073). Per decenni durò la resistenza antinormanna e anche gli Svevi furono lì malsopportati. In competizione con Pisa e Genova che poi la sopravanzarono, Amalfi fu prospera e colta, come attestano la Tabula amalphitana, la diffusione della bussola, conosciuta attraverso gli Arabi, le codificazioni marittime, le splendide chiese disseminate in città e sulla costa, impreziosite di mosaici, splendidi oggetti, stoffe orientali.

Benevento. Ducato fra il 570-571, distaccatasi dal corpo centrosettentrionale dei possessi longobardi, già nel VII secolo fu la parte meridionale di quel dominio, estendendosi fra Campania e Puglia, Calabria e Lucania. Agilulfo (591), Aione (641), Rodoaldo (642), Grimoaldo (647), Romoaldo II (706) furono fra i più celebri duchi che, nel secolo VII lasciarono la confessione ariana e le vecchie pratiche pagane, abbracciando la fede romana, anche se nelle campagne restò l’uso di celebrare riti magici, l’adorazione di immagini di animali nonché di alberi – il noce ad esempio – e la presenza della stregoneria fu abbastanza radicata. Quando, verso la fine del secolo VIII, Pavia cadde in mano a Carlo Magno, il ducato beneventano fu elevato a principato e come tale si oppose ad Arabi e Bizantini, liberò Bari, tenne testa alla vicina dinastia capuana e ai tentativi degli imperatori Ottone II e Ottone III , e nel 1047 chiuse in faccia ad Enrico III le porte della città, ripetendo il gesto contro i papi Clemente II e Leone IX (1050). Quest’ultimo però scomunicò Landolfo vi, il figlio e i sudditi. Allora papa Leone fu riconosciuto signore e Benevento divenne vassalla della Santa Sede. Con il 1077 e la morte di Landolfo terminò il ducato, ma Benevento tornò alla ribalta nel 1266 allorché il 26 febbraio nella piana circostante, Carlo i d’Angiò sconfisse gli Svevi e il ghibellinismo italiano. Gli arcieri siciliani furono allora battuti dalla cavalleria angioina e Manfredi morì da valoroso e fu sepolto, come ricordò Dante, «in co’ del ponte, presso Benevento, sotto la guardia de la grave mora».

Gaeta. Divenuta sede vescovile nel IX secolo, liberatasi da Napoli, fu capitale di un ducato indipendente da Bisanzio, guadagnando importanza nella vicenda meridionale. Ipata, console, duca fu denominato il capo della città che ebbe legislazione autonoma e batté moneta. La dinastia si inaugurò con Docibile I (872) e finì con Giovanni V (1032). All’ordinata amministrazione interna che l’ingrandì, arricchendola di sontuosi monumenti, fecero riscontro i commerci marittimi a livello internazionale. Le sue navi parteciparono alla battaglia di Ostia (849), a quella del Garigliano e si opposero ai Normanni; i suoi mercanti furono nei porti, nei mercati e fondachi di tutto il Mediterraneo. Passata dai Longobardi ai Capuani e Salernitani, presa da Riccardo di Capua e da Ruggero II , indomita e valorosa, Gaeta si ribellò poi a Federico II , a Giacomo d’Aragona (1249) e a Ferrante d’Aragona (1463).

Salerno. Come la maggior parte dei centri meridionali fra V e IX secolo, fu preda di Goti, Vandali, Bizantini e Longobardi, penetrativi da Benevento. Dall’839 fu capitale di un principato indipendente, distinguendosi per la cultura in cui eccelse la scuola medica (IX sec.). Dal 1075 divenne normanna. Nel 1085 VI morì Gregorio VII, portato lì da Roberto il Guiscardo. Entrata nel regno normanno (1127), fu fedele a quei re come attestano il cronista Romualdo Salernitano e il cancelliere Matteo d’Aiello. Malvista dagli Svevi, decadde. Carlo lo Zoppo e Giovanna i la elessero a principato, ma nel 1419 Giovanna II la cedette in feudo a Giordano Colonna che la trasmise agli Orsini, quindi ai Sanseverino.



Viaggi e viaggiatori: fin dalle origini i cristiani viaggiarono molto in Oriente e in Occidente, nei secoli delle persecuzioni. Poi, quando con Costantino e Teodosio (313-392) acquistarono cittadinanza e preminenza sulle altre religioni, si spostarono per visitare i luoghi del martirio degli apostoli, ove si erano affermate le prime comunità. Pur privi dei loro itinerari riteniamo che i fedeli ne avessero almeno alcuni per effettuare le suddette visite, fare le devozioni e acquistare le reliquie. Fin dai primi secoli si moltiplicarono i viaggi dei cristiani a Roma per venerarvi le tombe di Pietro e Paolo. Anche i Papiri degli oli di Monza attestano i percorsi dei pellegrini del secolo VII che dall’Urbe recarono come reliquia l’olio posto nelle lampade votive portate dalle chiese romane alla regina Teodolinda che collocò quel tesoro nella cattedrale monzese, da allora meta di pellegrinaggi.

L’Itinerarium di Einsiedeln (VIII sec.) e i Mirabilia Urbis Romae (secolo XII ) costituirono una sorta di guida turistico-religiosa della capitale del Cristianesimo e furono utilizzati da viaggiatori sempre più numerosi e curiosi. Oltre ai fedeli si spostarono i commercianti costretti per il loro lavoro a compiere percorsi difficili. Anche i governanti si mossero spesso. Viaggiarono i pontefici: Silverio (536-537) e Martino i recatisi a Costantinopoli per esservi processati, Stefano II (752) recatosi in Francia per incoronarvi Pipino, Leone III rifugiatosi presso re Carlo, prima di incoronarlo imperatore a Roma (800). Frequenti visite nei loro territori compirono gli imperatori Carlo Magno, Lotario, Carlo il Calvo, Ottone I e Ottone II , Ottone III e Enrico III e Enrico IV e convennero spesso a Roma, oltre che per venerare i luoghi santi, per combattere il pontefice.

Più degli altri peregrinarono i Romei abituati a recarsi presso chiese e abbazie per venerarvi i santi protettori in occasione delle loro feste. Con il ’300, soprattutto con l’anno santo, si infittirono le schiere dei pellegrini, convenute nell’Urbe da ogni parte. A proposito del i Giubileo indetto da Bonifacio VIII , Giovanni Villani racconta di aver visto nella città santa immense turbe di fedeli recatisi a S. Pietro per lasciarvi l’obolo. Fra i presenti all’inconsueta cerimonia, ma è assai improbabile, sarebbe stato lo stesso Dante.

Con il XIII secolo e gli Ordini mendicanti alle schiere di viaggiatori si aggiunsero Francescani e Domenicani usi muoversi a piedi per predicare e raccogliere elemosine. Si infittirono poi i trasferimenti dei commercianti volti a percorrere la penisola e tutto l’Occidente a piedi, tanto che in inglese antico, il commerciante era denominato «piede polveroso». Fiere e mercati divennero spesso centro di correnti di traffico oltre che di affari. Anche capitani di ventura e milites si spostarono per organizzare le compagnie e portarle alla guerra. Sul fatto dunque che gli Italiani viaggiassero molto non VI sono dubbi. Ma come si mossero e in quali condizioni? I viaggi più comodi e rapidi si svolgevano per mare, i bastimenti procedevano lungo le coste per evitare incontri di pirati. Da Genova a Pisa, a Gaeta, ad Amalfi, da Palermo a Bari, Ancona, Venezia, Pola e Zara, pullularono imbarcazioni, commerci e viaggiatori. Agevoli furono, specie nel Nord, i viaggi lungo i fiumi. Il Po, l’Adige, il Brenta, ma pure il Tevere e l’Arno, costituirono percorsi preferenziali e, quando i fiumi erano meno ricchi di acqua, le barche venivano sospinte da terra dai marinai provvisti di corde, cavi, gomene, gherlini e torticci impiegati per evitare l’insabbiamento delle imbarcazioni.

Carrozze e cavalli furono tuttavia mezzo di trasporto preferenziale ma non rapido: 15-20 chilometri al giorno, compivano quando le condizioni meteorologiche e stradali lo consentivano. I viaggiatori a cavallo utilizzavano la bestia per trasportare le merci e spesso la seguivano a piedi con grande fatica. Di norma i viaggi si effettuavano di giorno. Al calar della luce pedoni, cavalieri e naviganti si fermavano fino all’alba. Le navi erano ancorate nelle rade o sulle rive dei fiumi. Pedoni e cavalieri invece rimanevano nelle locande numerose e non male organizzate, luoghi di incontri avventurosi e a volte poco raccomandabili; ma tutto era preferibile agli spostamenti notturni poiché le strade, le foreste, le campagne erano meta di ladri, borsaiuoli, assassini e di una devianza numerosa e temibile e le soste in ogni caso si imposero. Fra i più spericolati viaggiatori furono gli attori, i circensi, i menestrelli e i giocolieri, tutti considerati, anche per la loro confidenza con la notte e gli incontri con uomini e donne di ogni risma e natura, come eretici e indemoniati, tanto che, alla morte, veniva loro negata la sepoltura in terra consacrata. Ciò conferma le difficoltà dei viaggi ma pure il fascino che il muoversi promise a quanti, e non erano pochi, amarono l’avventura e l’incontro con l’ignoto.



Puglia: sebbene Bari sia considerata «caput Apuliae» la storia pugliese è riferibile a un gruppo di città, le cui condizioni peggiorarono nel V-vi secolo con la guerra greco-gotica e l’insediamento dell’esoso governo bizantino. Disordine ancor maggiore introdussero i Longobardi che spezzarono in due la regione: il Nord con Canosa e il Gargano (ove la tradizione volle che nel 492 comparisse l’arcangelo Michele come angelo dell’Occidente, proteso verso Bisanzio) passò ai Longobardi beneventani: il Sud rimase bizantino. Per poco poi si insinuarono in quelle terre, a Lucera, anche i Franchi (882); a loro volta i Saraceni, soccorrendo il beneventano Radelchi – metà secolo VIII – presero Bari e Canne. Mentre Bari in questa situazione si destreggiò e mantenne sovente la sua autonomia da Franchi, Beneventani, Saraceni e Bizantini, altre città crebbero autonome e fra queste Trani e Bitonto. Fedeli a Bisanzio si mantennero Acerenza, Siponto e Troia. Bari per difendersi dai Greci si accostò ai Normanni. Decisiva in proposito per la Puglia fu la vittoria di Roberto il Guiscardo a Civitate sul Fortore (1053). Con la Puglia Roberto conquistò poi l’Albania, divenuta terra di passaggio dei crociati nel 1202-1204.

Con il XII secolo tutta la regione divenne normanna. Nella lotta fra Tancredi ed Enrico VI (1195) e durante la minorità di Federico II , le città pugliesi si divisero fra Innocenzo III , Ottone IV e Federico. Foggia, Troia, Trani, Barletta Terlizzi e Bari si affidarono a quest’ultimo che le considerò fra le zone predilette del Regno siciliano. Alla corte di Federico prevalsero i Pugliesi mentre chiese, cattedrali, castelli attestarono la prosperità del regno, il fiorire delle belle arti e il mecenatismo dell’imperatore. Le fiere di Lucera, di Bari, di Taranto, di Venosa e Altamura resero prosperi i commerci. Federico e Manfredi ebbero pure il predominio delle coste albanesi. Il passaggio dagli Svevi agli Angioini allentò il rapporto della Puglia con il Regno. Le città si divisero tra Sforzeschi e Bracceschi, a volte fedeli a Roberto a volte a Giovanna i, in cerca quand’erano sul mare di accordi stipulati con i Veneziani. Gli angioini dominarono poi anch’essi quasi per intero l’Albania e, verso il 1275, conquistarono anche l’Epiro. Con Giovanna II si moltiplicarono i contatti con Venezia e con le città adriatiche della costa slava, in particolare con le dalmate ma ancora una volta con le terre della prospiciente Albania che conobbero pure il predominio durazzesco e veneziano. Le lotte tra Angioini e Aragonesi, la presenza dei capitani di ventura e delle truppe mercenarie sconvolsero la Puglia nella prima metà del ’400 e la pace tornò con la vittoria di Alfonso d’Aragona, al quale le città – Bari, Andria, Trani, Manfredonia, Troia, Molfetta, Bitonto, Taranto, Altamura – giurarono fedeltà, chiedendo sgravi fiscali, provvidenze economiche e sostenendo la monarchia contro il baronaggio. Così a fine ’400, nonostante le contese interne, il pericolo turco – si pensi al terribile assalto contro Otranto del 1480 – e l’incertezza della situazione politica successiva alla morte di Alfonso di Aragona (1458), la Puglia rimase tra le zone più progredite del regno.

Bari. Sugli altri centri presto prevalse Bari che, caduto l’Impero, passò a Goti, Bizantini e Longobardi. Nel 669 essa fu saccheggiata dall’imperatore Costante II , poi ripresa dal duca Romoaldo di Benevento e quindi venne ceduta ai Bizantini. Diventata ducato, essa primeggiò su Taranto e Brindisi. Ma nel IX secolo, per tornare con i Beneventani, chiese l’aiuto dei Saraceni che se ne impadronirono per oltre un trentennio (840). Liberata da Ludovico II essa tornò capitale bizantina nell’875, per ricadere in mano a Ottone I e poi a Ottone II . Nei primi dell’XI secolo conobbe poi gli assalti dei Saraceni e la dominazione dura e fiscale dei Catapani bizantini sino a che i Baresi, sotto la guida di Melo, con l’appoggio di Enrico II e dei Longobardi non si ribellarono a Bisanzio (1015). Melo sconfitto, fuggì in Germania e la città entrò nella sfera di influenza normanna malsopportata fino a quando Guglielmo il Malo non fiaccò l’ultima resistenza barese. Con i nuovi dominatori tuttavia quel centro si rafforzò, fu meta di commerci, di pellegrinaggi presso S. Nicola, divenuto patrono della città nel 1089 e, nel 1098, fu sede del grande Concilio indettovi da Urbano II . Il periodo migliore si rivelò quello di Federico II , Corrado IV e Manfredi. L’età angioina vide peraltro una lenta decadenza della città aggravatasi nel periodo di lotte fra Luigi I, Luigi II , Ladislao di Durazzo e Giovanna. Bari fu allora feudo di Jacopo Caldora e, dopo l’arrivo degli Aragonesi, venne donata agli Sforza (1464) che la detennero con altre famiglie milanesi, contribuendo a comprimerne l’importanza commerciale e l’efficienza delle fortificazioni.

Foggia. Già sviluppata e nominata in una Bolla di Alessandro II (1069) conobbe il periodo più fulgido sotto gli Svevi. Federico II elevò lì il suo castello (1234), rafforzò le mura cittadine e considerò quel centro della Capitanata la sua capitale dell’età matura. Come altre città pugliesi, Foggia tuttavia non corrispose all’amore dell’imperatore cui si ribellò. Da questi riconquistata fu domata e in parte distrutta. Manfredi poi fu ivi incoronato e Carlo i d’Angiò ne fece un notevole centro amministrativo. Ancora importante nel ’300, tale rimase con gli Aragonesi che nel 1480 la scelsero per sede del Parlamento generale contro i Turchi, rafforzatisi in zona pugliese dopo l’assalto a Otranto.

Lecce. A lungo fedele a Bisanzio, ebbe dalla Grecia vescovo, rito, cultura e moneta. Conquistata dai Normanni nella seconda metà dell’XI secolo, divenne oggetto di cure da parte dei complessi monastici di Montecassino e Cava dei Tirreni. I Normanni la predilessero, in particolare Tancredi che ne fu conte. Dagli Svevi agli Angioini e da questi ceduta ai di Brienne – la famiglia del duca di Atene – dovette loro nuove mura e imponenti interventi edilizi. Passata per successione agli Orsini del Balzo che l’unirono al principato di Taranto, nella seconda metà del 1400 entrò fra i domini della casa di Aragona.

Taranto. Per l’importante posizione divenne meta di assalti e conquiste di Bizantini, Longobardi, Saraceni che la distrussero e ne fecero schiavi gli abitanti (927). Sempre tornata ai Greci, con loro rimase anche quando i Normanni conquistarono la Puglia sino a che fu occupata da Roberto il Guiscardo ed ebbe come arcivescovo Drogone. Assegnata a Boemondo d’Altavilla, diventò centro di imbarco per le Crociate. Fu sottoposta a Guglielmo il Malo e a Tancredi ma anche Federico II e Manfredi non riuscirono a dominarla completamente. Ligia, essa si mantenne invece a Carlo II d’Angiò e a Roberto che ne fecero la base per la conquista dell’Albania, per l’offensiva contro gli Angioini d’Ungheria e la riconquista dell’Impero d’Oriente caduto in mano dei Turchi. Conquistata da Ladislao di Durazzo, tal città ebbe pace solo con l’unione a Lecce e l’arrivo degli Aragonesi, allorché Ferrante i ne allargò i privilegi (1463).



Calabria e Basilicata: scarse le notizie sul periodo romano-barbarico in Calabria e Basilicata tranne che in quello alariciano e poi soprattutto teodericiano, allorché a quella terra appartenne Cassiodoro che vi trovò scampo e tranquillità nel Vivarium, presso Squillace. Squassata da invasioni e passaggi di truppe gote, bizantine, longobarde, nel 900 tornò greca con l’imperatore Niceforo Foca che ne fece un Tema dipendente da uno stratega. La durata dell’ellenizzazione del paese ben visibile nella lingua, nel diritto, nelle istituzioni, nella liturgia e nel clero, dopo la lotta iconoclasta aggregato al patriarcato d’Oriente, non garantì a quei luoghi sicurezza e benessere. Da sole, ad esempio, dovettero difendersi le città dai Saraceni che le invasero ripetutamente dal IX secolo in poi. Oppresse dal fiscalismo, in crisi agricola esse erano, al termine del primo millennio, le più regredite della penisola. Quando Ottone II (982) e gli assalti arabi interruppero la dominazione bizantina, cominciarono a insinuarvisi con successo i Normanni. Così fra il 1052-1059 Basilicata e Calabria entrarono a far parte dei domini normanni. Allora la Lucania, divenuta autonoma con Diocleziano ma priva di vitalità, ritrovò vigore potenziando la vecchia via Papalia che da Capua, attraverso la valle del Sillaro, raggiungeva il Crati e Reggio. Si rafforzarono altresì le località principali di Nerulum e Grumento, poi Potenza e, nel XIII secolo, Matera. I Normanni insomma garantirono sicurezza, rapporti sociali, nonché il miglioramento dell’agricoltura e favorirono gli scambi con le città siciliane e pugliesi. Si riaccostò poi a Roma la gerarchia ecclesiastica con la penetrazione del monachesimo occidentale di Gioacchino da Fiore, il mistico cistercense fondatore dei Florensi, tipica espressione di quella spiritualità. Con l’istituzione dei Giustizierati, non minori premure gli Svevi ebbero per Calabresi e Lucani, che sostennero Federico II e Manfredi contro Pietro Ruffo e l’esercito di papa Alessandro IV. Con il Vespro, Calabria e Lucania parteggiarono per la Sicilia e Carlo d’Angiò le domò con le armi. Con la pace di Caltabellotta (1302) si iniziò per la Calabria un ciclo di tristi eventi che abbatterono la sua economia, legandola ai Baroni che ne assorbirono le ricchezze, mantenendola depressa, fino alla perdita dell’indipendenza del Regno di Napoli (1503). Nel frattempo poche città si mantennero autonome come Cosenza, mentre la vita municipale, nel ’300, conobbe momenti drammatici per le lotte fra nobili e clero. Tirannico fu il fiscalismo angioino e aragonese. Contro di esso, oppressi dalla miseria e dalla prepotenza, nel 1459 si levarono con furore i contadini calabresi capeggiati dall’avventuriero spagnolo Antonio Centelles, volto al recupero dei possedimenti confiscatigli da Alfonso di Aragona. Ma Ferdinando i annientò la rivolta colpendo i feudatari che tentarono di avvantaggiarsene.

Cosenza. Occupata dal visigoto Alarico che VI morì e VI fu sepolto, nel Busento (410), poi gastaldato longobardo passato nell’847 a Siconolfo, principe di Salerno, riconquistata dai Bizantini fu infine predata dai Saraceni. Il governo normanno-svevo la sollevò dalla povertà in cui fu ricacciata dagli Angioini per aver sostenuto Manfredi e tornò a nuova vita quando risultò destinata a sede dell’amministrazione demaniale della Sila. Luigi III d’Angiò VI si stabilì ma alla morte del principe (1434), le guerre di successione aragonese e l’acceso fiscalismo di re Alfonso colpirono talmente gli animi, che nel 1458-1459 scoppiò una violenta insurrezione contadina cui sopra abbiamo accennato, non domata da Ferrante di Aragona, né dalle stragi di Maso Barrese e di Roberto Orsini e riesplosa durante la congiura dei Baroni.

Rossano. Assalita da Alarico e dai Bizantini si arrese a Totila, quindi divenne bizantina. Ospitò l’imperatrice Teofane, moglie di Ottone II , ed ebbe onori e privilegi dagli Svevi e dagli Angioini. Infeudata dagli Aragonesi ai Ruffo, fu poi ceduta con Bari agli Sforza. Monumenti quali la chiesa di S. Marco e quella di S. Panaia attestano l’importanza anche artistica e culturale della dominazione greca. Nell’arcivescovato si conserva il famoso Evangeliario ovvero Codice Rossanese o purpureo di 188 fogli in pergamena, in onciali argentee, completo di 12 miniature del VI secolo, raffiguranti scene dalla vita di Cristo.

Matera. Devastata da Goti e Longobardi, fu annessa al ducato beneventano e al principato di Salerno. Conquistata da Basilio i il Macedone, diventò un’importante piazzaforte attaccata da Atenolfo di Benevento, da Ottone II e dai Saraceni. Ribellatasi ai Bizantini (994), accolse i Normanni. Nel 1061 fu conquistata dal conte Roberto di Montescaglioso al quale nel 1133 la tolse Ruggero II , inserendola definitivamente nel Regno del Sud.

Potenza. Dominante la valle del Busento, il suo nucleo primitivo sorse in contrada Murata e fu tra le più antiche diocesi lucane. Filosveva e antiangioina, subì l’assedio di Ladislao di Durazzo che la occupò (1399). Nell’attuale posizione si spostò dopo il terremoto del 1273. Allora fu costruito il quartiere con la cattedrale e la chiesa di S. Francesco attestanti la cultura di un centro pur isolato e misconosciuto.



L’agricoltura: nel Medioevo l’agricoltura fu tra le maggiori fonti di sostentamento anche quando, durante i secoli delle invasioni barbariche (ivVII ), vere moltitudini abbandonarono le pericolose zone abitate per rifugiarsi nelle campagne, ove la condizione degli agricoltori più deboli fu egualmente insicura. Ebbe inizio allora la formazione dei patrimoni monastici, in cui la santa fama dei fondatori fece sì che si costituissero immense fortune terriere. I piccoli proprietari, impauriti dal fisco, chiesero protezione ai latifondisti, donando loro i fondi di cui conservarono l’uso come accommendati. Così padroni, coloni e conduttori di piccoli poderi donarono i beni ai monasteri vuoi per la salvezza spirituale – pro anima – vuoi per trovare protezione. I monaci amministrarono con lungimiranza e varie forme giuridiche un’agricoltura divenuta considerevole coefficiente di una ricostituita ricchezza fondiaria nell’Occidente. Agli accommendati il fondo fu assegnato con un contratto livellare a tempo indeterminato, dietro pagamento di un modico canone in natura e con l’obbligo di migliorare il terreno ricevuto. Altra forma di concessione fu l’enfiteusi romana della durata di 99 anni. Il trattamento umano dei contadini, la sicurezza e la devozione di questi ultimi per i detentori di feudi costituirono così grandi patrimoni territoriali che incrementarono la produzione agricola dell’olio, del vino, del grano e una buona gestione del bestiame. Fra il VI e l’VIII secolo si formò pertanto un sistema di economia tendenzialmente chiusa denominata curtense. Nella curtis accanto alle case padronali vivevano gli agricoltori e gli artigiani, dando vita a piccoli nuclei abitati. I terreni delle curtes furono divisi in una parte indominicata, riservata al padrone e in una massaricia concessa ai coloni obbligati a lavorare i fondi padronali (corvées). L’affermazione dell’assetto feudale e l’ereditarietà del fondo strinsero il legame fra terra e contadini e, più difficile diventò per quel ceto dedicarsi ad attività diverse dalle agricole. Rimasero però allora anche liberi proprietari di beni terrieri – allodi – distinti dal feudo. Alla campagna ricorse poi l’immensa schiera dei coloni, dei servi della gleba, degli schiavi cui il Cristianesimo portò qualche miglioramento in una condizione sociale tuttavia mai completamente riscattata. Nei secoli XI-XV in una società meno dedita alle armi e ai saccheggi si privilegiarono lavori pacifici nonché le Signorie fondiarie, nate fin dall’XI secolo, quando si registrò un primo miglioramento delle tecniche agricole.

L’attrezzatura per il lavoro dei campi in età carolingia era in prevalenza composta di due scuri, una marra, due succhielli, un’ascia, un sarchio, una pialla, un coltello a doppio manico, due falci, due falcetti, due badili ferrati. Con tali attrezzi e con i buoi era difficile coltivare la terra e farla rendere, ma dopo il Mille intervennero significativi mutamenti: per il traino si utilizzò il cavallo con grande vantaggio. Si è calcolato infatti che, a pari carico, un cavallo percorreva 65 metri al minuto mentre il bue ne percorreva 45. La trazione pettorale sostituita a quella iugulare completò l’opera. Gli aratri a versoio migliorarono il sovescio e moltiplicarono la produzione del grano. Inoltre l’uso dei mulini evitò la macina a mano, liberò braccia e rese più umane le condizioni dei lavoratori. La maggior produzione derivò tuttavia dall’estensione delle colture. Dall’XI secolo si lavorarono sempre più le terre incolte, si prosciugarono le paludi, si arginarono i fiumi e, dopo 200 anni, le stesse zone bonificate apparvero più ricche di campi coltivati, terreni cintati, boschi governati. Si praticò il riposo dei campi, si continuò il disboscamento e i pascoli furono collocati più lontano dal villaggio, allorché i Comuni e i signori locali imposero alla collettività l’estensione delle colture.

Villanova, Rovereto, Carpineto, Saliceto, Querciano, Olevano ecc. attestano con i loro nomi la nascita di villaggi e di più ampie coltivazioni, migliorate oltre che dal recupero di strumenti non più adoperati dall’età romana, dal diffondersi dell’uso del ferro nella utensileria rustica. L’aumento della produzione agricola andò a beneficio dei padroni ma anche dei contadini meglio nutriti e abitanti nel secondo millennio in case più comode e meglio riscaldate. Qui si inserisce allora il discorso dell’aumento demografico nel secolo XI (interrotto pesantemente nella seconda metà del 1300 dalla peste che spopolò anche le campagne) e dell’allungamento della speranza di vita. Va poi aggiunto che i miglioramenti, uniti ai problemi della pressione demografica e alla sollecitazione delle risorse naturali, richiesero continui aumenti delle superfici da arare, da destinare a pascolo e a coltura e portarono con sé questioni di sovrappopolamento, di deficienze alimentari e di deterioramento dell’ambiente. Nella prima metà del 1300 e sino alla fine del 1400 si andò così incontro a un eccessivo sfruttamento delle risorse naturali che in qualche misura mise in crisi l’ecosistema. Dal che si evince che le recenti scoperte dell’ecologia non possono farci ignorare che il deterioramento ambientale ebbe dimensione storica antica e che l’improvvido uso della campagna e la errata attuazione di pratiche di sovescio produssero pure nell’Italia medievale trasformazioni e conseguenze spesso negative.



La Sicilia: allorché i Vandali costituirono un forte stato nell’Africa del Nord, traversarono presto il braccio di mare che li separava dalla Sicilia e l’occuparono (V sec.). A riunirla nuovamente alla penisola riuscì invece Odoacre e saldata al continente essa rimase durante la dominazione gota (VI sec.). Poi, occupata dai Bizantini dopo la Prammatica sanzione di Giustiniano (554), rimase in mani greche quale provincia imperiale con capitale Siracusa e il governo di uno stratega che oppresse quelle popolazioni economicamente e amministrativamente. Importante, nel 663, fu il temporaneo trasferimento della capitale imperiale da Costantinopoli a Siracusa, operato da Costante II ; ma, dopo pochi anni, l’uccisione dell’imperatore fece precipitare il capoluogo e l’isola in una condizione di violenza e di regresso, si moltiplicarono le rivolte antibizantine e quella di Eufemio (826) portò i musulmani alla conquista della Trinacria, che fu lunga e culminò nell’877-878 con la caduta di Siracusa, la presa di Malta nell’870 e l’occupazione di Taormina e di Rometta tra il 902 e il 975.

Mentre i Bizantini offuscarono la vivacità dell’isola, gli Arabi ne risvegliarono la gioia per le imprese ardimentose, lo spirito agricolo ed economico. Le vecchie città si ingrandirono e centri meno fiorenti come Palermo ricevettero un impulso che proiettò la Sicilia verso il Mediterraneo e l’Occidente. In particolare gli Arabi si distinsero per la tolleranza. Ad esempio nella val Demone rimasta cristiana fu lasciata libertà di culto, talune città restarono indipendenti e fino al 970 furono teoricamente collegate a Costantinopoli. Le proprietà terriere subirono un radicale cambiamento: tolte ai latifondisti, vennero suddivise fra i conquistatori. Con lo sviluppo agricolo l’isola si arricchì più che nel passato, recente e remoto. La cultura arabo-siciliana ebbe quasi pari splendore della contemporanea rinascita africana. Furono coltivati studi letterari, filosofici, giuridicoeconomici e religiosi. Le città si abbellirono di monumenti ed edifici. Dalla Calabria i Normanni si lanciarono però alla conquista della Sicilia per la riscossa dell’Occidente cristiano contro l’Islam, culminata a fine XI secolo con le Crociate. Le operazioni di conquista si iniziarono nel 1061 e terminarono nel 1127, allorché alla morte dei discendenti diretti del Guiscardo, Ruggero II fece valere i suoi diritti sul ducato di Puglia. Nel 1130, con fastoso rito il re, nel duomo di Palermo, si proclamò rex Siciliae con il consenso del papa Anacleto II e nell’isola egli rinvenne l’energia che animò il nuovo stato. Morto Ruggero, i successori Guglielmo i (1154-1166) e Guglielmo II (1172-1189) consolidarono le conquiste e riportarono successi nell’Oriente bizantino, nell’Adriatico orientale e in Egitto. Il Barbarossa si volse allora verso il Regno, concludendo un matrimonio tra suo figlio Enrico vi e Costanza d’Altavilla, destinato a unire alla corona imperiale quella siciliana. Ma Enrico venne a morte nel 1197. L’anno dopo moriva la vedova Costanza e rimaneva erede Federico, fanciullo di appena quattro anni, affidato a papa Innocenzo III . Nonostante i molteplici possedimenti e le responsabilità impostegli dall’Impero, Federico II ebbe sempre per la Sicilia grande interesse sia economico che culturale come mostrarono la fondazione di Augusta e la scuola poetica siciliana. La morte di Federico (1250) fu salutata con sollievo dalla Chiesa che voleva scindere la corona siciliana dall’imperiale e tuttavia i papi si trovarono contro Corrado IV e Manfredi (1258) il quale seguì i disegni politici del padre, tenne a bada la feudalità baronale e mitigò l’oppressione fiscale. Dopo la morte di Manfredi (1266) e quella di Corradino (1268) con il Mezzogiorno d’Italia la Sicilia passò agli Angioini. Carlo i si circondò di funzionari francesi esosi e oppressivi, aumentò le tasse e spostò la capitale da Palermo a Napoli, onde rendere più continentale il Regno. Agli scontenti baroni sembrò allora legittimo erede degli Svevi, Pietro di Aragona, consorte di Costanza, figlia di Manfredi. A Palermo scoppiò la rivolta del Vespro (1282) e la conseguente guerra dopo un ventennio consegnò con la pace di Caltabellotta (1302) la Sicilia a Federico II di Aragona, re di Trinacria, con l’intesa che alla sua morte essa sarebbe tornata agli Angioini. Ma in realtà quella terra rimase aragonese e costituì la punta dell’espansionismo iberico nel Mediterraneo. Roberto d’Angiò e Giovanna i tentarono, ma invano, di rientrarne in possesso. Nel 1372, persuasa da Gregorio XI, con il trattato di Catania, Giovanna liquidò quell’annoso problema abbandonando la Sicilia. Durante il suo regno l’aragonese Federico II (1296-1337) riuscì a conservare alla corona decoro e autorità. I successori Pietro II (1337-1342), Luigi (1342-1354), Federico III (1355-1377), Maria (1377-1402), Martino i (1402-1409) e Martino II (1409-1410) si legarono alla feudalità e con il dominio del Baronaggio si accrebbero le ricchezze dei nobili, ma divennero penose le condizioni del popolo. Con Ferdinando il Cattolico, infine, cominciò la subordinazione diretta degli interessi siciliani agli spagnoli. L’introduzione del Santo Uffizio e dell’Inquisizione (1482) aprì poi per l’isola una nuova epoca di mortificazione.

Catania. Nonostante le dominazioni dei secoli V-XI, divenne centro notevole, di condizione meno prospera della siracusana ma non spregevole. Nel 1009 poi il conte Ruggero pose le basi del duomo e nel 1126 le reliquie di sant’Agata furono portate nella città da Costantinopoli, ove, nel secolo precedente le aveva trasferite Giorgio Maniace. Avversa agli Svevi essa fu punita da Enrico VI e da Federico II che VI costruì il castello Ursino. Antiangioina essa accolse gli Aragonesi che VI tennero il parlamento (1296) da cui uscì eletto re Federico d’Aragona.

Malta. Subendo generalmente nel Medioevo le stesse sorti della Sicilia, i musulmani la occuparono dall’870 al 1091, allorché con l’isola maggiore essa divenne normanna e Ruggero II la annetté poi al regno. Federico II ne espulse gli Arabi, sostituiti con una colonia abruzzese proveniente da Celano, distrutta dopo la rivolta antisveva. Con gli Aragonesi l’isola ebbe leggi siciliane e preminenza baronale. Fra il XIV e il XV secolo conobbe ordinamenti amministrativi comunali, presieduti dal Capitano di Verga. Amministratore delle gabelle e delle rendite erariali fu il Segreto. Il portulano, il credenziere, il massaro e il doganiere furono tra i funzionari interessati allo sviluppo maltese fino al ’500 connesso sempre al siciliano.

Messina. Passato il calvario della dominazione vandala, gota, bizantina e araba, la città presa dai Normanni nel 1038, costituì la testa di ponte della penetrazione occidentale nell’isola arabizzata. A Federico II che la privò del diritto di eleggere lo stratigoto, essa si ribellò per instaurare poi un vero e proprio ordinamento comunale in opposizione a Corrado IV e a Pietro Ruffo. Ma l’istituzione ebbe vita breve e Manfredi la riconquistò (1258). Fedele agli Angioini, Messina aderì più tardi al Vespro, e resistette con furore sotto la guida di Alaimo da Lentini a Carlo d’Angiò. La leggenda esaltò poi l’intervento divino a favore degli assediati e il coraggio delle messinesi, Dina e Clarenza, ritratte scarmigliate e intente a portare «pietre e calcina», onde difendere l’abitato dagli assalitori. Con Pietro III d’Aragona il 2 ottobre 1282 ebbe ivi inizio la dominazione aragonese interrottasi solo per 10 anni fra il 1356 e il 1366.

Palermo. Dominata da Genserico, Odoacre, Teoderico, nel 535 Belisario la dette a Bisanzio e nell’831 gli Arabi ne fecero la capitale dell’emirato islamita di Sicilia. Un importante periodo si inaugurò allora per la città che assunse l’aspetto di metropoli popolosa, attiva e mirabile per le sue opere d’arte. Nel 1072 passò a Ruggero i e Ruggero II VI cinse la corona reale (Natale 1130). Fu dotata di strade e palazzi meravigliosi, chiese sontuose, giardini lussureggianti, di forte impianto portuale e fu fiorente di traffici per la coltivazione del cotone, la produzione della carta, dei datteri, della canna da zucchero e dell’indaco. Sede di scuole e di artisti, di filosofi, matematici, scienziati e medici, unì il meglio delle esperienze culturali arabe, greche e occidentali. Gli Angioini ne interruppero il progresso, irreversibilmente compromesso sia da quella dominazione sia dalla aragonese. Dopo la «mala signoria» di Carlo i essa dunque non si riprese più e anche gli Aragonesi che ne fecero il centro della loro burocrazia non ne migliorarono l’economia. In seguito Palermo, burocratizzata e cortigiana, priva di traffici, visse praticamente a spese delle province.

Siracusa. Conquistata dai Vandali, da Odoacre e dai Goti, fu poi occupata da Belisario (535) e dai Bizantini. Capitale dell’Impero greco dal 663 al 668, fu allora capoluogo della Sicilia. Fatta segno di attacchi musulmani capitolò nell’878 e nel 1085 fu ripresa dai Normanni che VI stabilirono il vescovo. Federico II la predilesse mentre fu malvista da Carlo d’Angiò e aderì con trasporto a Pietro d’Aragona, parteggiando per Federico di Trinacria in lotta con Roberto d’Angiò. Federico le dette le definitive consuetudini cittadine (1318), concedendola alla regina Eleonora che ne fece il capoluogo della Camera reginale; ma il nuovo assetto non le offrì il modo di riconquistare la vecchia condizione di capitale ed essa rimase, pertanto, una sorta di nobile centro decaduto, memore di un retaggio perduto e non più recuperato.



Per concludere, mi accorgo di non essere riuscito pienamente a rappresentare, come avrei voluto, la vicenda medievale della penisola, delle isole e dei suoi abitanti. Tuttavia spero che siano almeno emersi taluni aspetti della vita di quei dieci secoli in cui l’Italia fu una sorta di microcosmo, ove si manifestarono eventi in parte diversi e in parte simili a quelli delle altre zone del continente, regolati dallo sviluppo della Chiesa, delle istituzioni giuridiche, di quelle amministrative e politiche, della lingua e della cultura.

Inoltre si costituì allora un grande Regno unitario come quello di Sicilia, fiorirono Stati signorili e Principati, mentre i Comuni crebbero e lottarono fra loro, evidenziando un’inarrestabile vitalità e un’influenza ripercossasi anche in luoghi assai lontani da quelli ove sorsero e nei quali fu grande l’influenza della nostra penisola: Genova arrivò fino a Nizza, Milano e Venezia sino alla Svizzera, all’Alto Adige, al Norico, alla Dalmazia, alle isole adriatiche, al Dodecanneso e sino al mar Nero e d’Azov; Pisa e Genova si spinsero sino alla Corsica, il Regno di Sicilia sino all’Albania, all’Epiro e a Malta. La repubblica ligure d’altra parte ebbe colonie sino al Caspio e alla Crimea. Si accese così un vero ed esteso fuoco pirotecnico di attitudini, talenti, propensioni, al cui concludersi apparvero evidenti pregi e difetti degli Italiani: tra i primi l’inventiva, la capacità di lavoro, il coraggio; tra i secondi la furbizia, la discontinuità e l’eccessivo individualismo. Ma soprattutto apparve evidente la sorte, in prospettiva, unitaria pur se in un contesto autonomistico della penisola.

Tra la fine del ’400 e l’inizio del ’500, con la perdita dell’indipendenza e l’ingresso di Francesi e Spagnoli, si spensero aspettative ed entusiasmi, mentre si generò un periodo di apparente, secolare sonno, al cui termine, assai più concentrata rispetto alle manifestazioni medievali, si sarebbe avviata la nostra vicenda nazionale, certo incomprensibile se non si tenesse presente il precedente, complesso millennio dell’età di mezzo, estremamente significativo per l’individuazione di problemi più tardi gestiti e risolti.





È SALVO IL MEDIOEVO?



A questo punto le apprensioni, la sfida e l’intellettualistico gioco, cui accennammo nel cominciare questo lavoro di cui abbiamo individuato la genesi nella Premessa, possono considerarsi conclusi. Non so se chi mi ha seguito fin qui, in questo vortice di pagine, necessariamente troppe e troppo concentrate e costellate di nomi e di date, di inevitabili seppur consapevoli ripetizioni, ma pur di concetti rapidamente enunciati, abbia le idee più o meno chiare di quanto non le avesse prima della lettura. Ancor meno, poi, riesco a intendere se e in qual misura sia riuscito a “salvare” – come mi riproponevo – almeno una parte del Medioevo.

Comunque, due cose almeno conto siano emerse: la prima è la grande vitalità di un’epoca che, lungi dall’essere oscura, barbarica e intrisa di solo fanatismo, come molti pretesero, brillò per più motivi di luce propria e dette vita a una civiltà completa e complessa che ha lasciato di sé orme indelebili. Infatti, le lingue, di cui ancora oggi ci serviamo, sono sorte allora e così gli ordinamenti giuridici e gli istituti che ci governano a livello sovranazionale, nazionale e locale (assise parlamentari e comunali). La religione che unisce centinaia di milioni di fedeli, con le sue gerarchie, è venuta costituendosi durante i secoli dell’età di mezzo. Al principio del secondo millennio sono nati il più delle volte i regni nazionali, nonché gli ordinamenti universitari in buona sostanza ancora adesso vigenti, e così la maggior parte delle città di cui ci vantiamo con i loro capolavori, i fastosi palazzi e le tortuose strade dei nostri centri storici sono cresciute lungo l’età medievale, assumendo l’aspetto che tuttora riconosciamo loro.

La seconda cosa da porre in rilievo è costituita dai numerosi punti di contatto spirituali, politici, economici e culturali, vòlti a saldar quei secoli, incautamente denominati bui, ai nostri, forse troppo ottimisticamente considerati di notevole progresso. Quanti atteggiamenti e quante convinzioni ancora adesso vitali non sorsero nel Medioevo? Quanti modi di vivere e di credere, di stare insieme, di festeggiare ricorrenze più o meno solenni, di concludere patti e contratti, di cucinare e di mangiare non si sono formati in quel tempo e quanti cibi destinati a rallegrare le mense, quanti medicamenti destinati a curare e a lenire il dolore non sono, forse inconsapevolmente, preparati tuttora secondo ricette di allora? Quante volte, esaminando la maniera di vestirci e di accoppiare i colori, a seconda delle circostanze più o meno liete, festose o tristi, non scopriamo che mutamenti molto sostanziosi rispetto a mille anni fa non si sono in ogni caso registrati? E così nel modo di studiare e di apprendere, di temere e di sperare, di rallegrarci e di rattristarci, di manifestare il proprio rispetto, la stima, di promettere fedeltà, di comportarsi nella società, nel mondo del lavoro: quanti agganci non ci richiamano alla vita feudale o alla comunale e al primo sviluppo dei regni nazionali? Proprio di qui, concludendo, l’importanza di individuare le connessioni, le mutazioni, le continuazioni di tante vicissitudini allora originatesi e tali da produrre effetti e valori ancora non del tutto tramontati. Perché le vicende, nonostante pareri in contrario, non conoscono salti né ritorni, ma evoluzione lenta e più o meno scoperti contatti tra loro. Così accadde tra l’evo antico e il medio, così tra il medievale e il moderno: dopo tutto, a vincere rimangono sempre la continuità e la storia.





CRONOLOGIA ESSENZIALE

312. Battaglia di Ponte Milvio.

313. Editto di Milano.

324. Costantino imperatore unico.

325. Concilio di Nicea.

330. Fondazione di Costantinopoli.

355. I Franchi Salii passano il Reno.

361. Giuliano l’Apostata imperatore.

378. L’imperatore Valente sconfitto in Adrianopoli dai Goti.

379. Teodosio imperatore.

380. Editto di Tessalonica. Il cristianesimo diviene religione dell’Impero.

394. Battaglia del Frigido.

395. Morte di Teodosio e distacco dell’Impero d’Occidente da quello d’Oriente.

402-404. Stilicone vince a Pollenza e a Fiesole.

406. (31 dic.) I Barbari forzano il confine renano a Magonza.

410. (24-28 agosto) I Visigoti saccheggiano Roma.

412-418. I Visigoti in Gallia e in Spagna.

413. I Burgundi fondano il loro regno a Worms.

420-440. Gli Angli e i Sassoni giungono in Inghilterra.

429-439. Regno Vandalico africano.

430. Morte di sant’Agostino.

431. Concilio di Efeso. Definizione della dottrina relativa a Maria, madre di Dio.

439. Cartagine conquistata dai Vandali.

442. La Britannia invasa dai Germani.

451. Ezio sconfigge gli Unni ai Campi catalaunici. Concilio di Calcedonia.

452. Attila distrugge Aquileia.

455. Genserico saccheggia Roma.

468. Eurico fonda il regno Visigoto di Tolosa.

476. La deposizione di Romolo Augustolo. Odoacre Magister Militum.

477. Morte di Genserico.

480. Probabile data di nascita di san Benedetto da Norcia.

482-519. Scisma Acaciano.

488. Odoacre sconfigge i Rugi. Zenone nomina Teoderico Magister Militum e Patricius Italiae.

489. Teoderico batte Odoacre sull’Isonzo e a Verona.

490-493. Teoderico assedia Odoacre in Ravenna.

493. Odoacre ucciso in Ravenna. Regno di Teoderico.

496. Clodoveo si converte al cattolicesimo.

507. I Franchi battono i Visigoti a Vouillé.

508. Teoderico conquista la Provenza.

518. Giustino imperatore romano d’Oriente.

523. Editto di Giustino contro gli Ariani.

524. Uccisione di Severino Boezio.

526. Morte di Teoderico.

527. Giustiniano i imperatore romano d’Oriente.

528-534. Triboniano è incaricato della compilazione del Corpus Juris.

529. Giustiniano chiude la scuola neoplatonica di Atene. Benedetto da Norcia fonda Montecassino e redige la Regola.

530-533. Gelimero re dei Vandali.

531-579. Cosroe i re dei Parti.

531. Amalarico II re dei Visigoti muore a Barcellona.

533. Sconfitta e resa di Gelimero a Belisario.

534. Morte di Atalarico. Amalasunta sposa Teodato. I Bizantini distruggono il regno dei Vandali. Termina la designazione annuale dei Consoli romani. Pubblicazione del Corpus Juris Civilis.

535. Assassinio di Amalasunta.

535-553. Guerra gotico-bizantina.

540. Vitige assediato in Ravenna si arrende.

541. Totila re dei Goti.

543. Morte di san Benedetto.

544. Editto dei Tre capitoli.

549. Narsete sbarca in Italia e combatte i Goti.

551. Atenagildo re dei Visigoti chiama i Bizantini in Spagna.

552. Totila sconfitto a Tagina muore in combattimento.

553. Teia, ultimo re goto, sconfitto al Vesuvio. Termina la dominazione ostrogota in Italia.

554. Emanazione della Pragmatica Sanctio. Occupazione giustinianea di parte della Spagna visigota. Papa Vigilio approva l’Editto dei Tre capitoli.

558. Fondazione del monastero di Bangor in Irlanda.

561. Morte di Clotario e divisione del regno franco.

567-586. Elezione di Leovigildo, re visigoto in Spagna.

568-569. I Longobardi invadono l’Italia.

570. Nascita di Maometto.

571. Pavia si arrende ai Longobardi.

573. Morte di Alboino. Gregorio Praefectus urbi.

574-575. Elezione e morte di Clefi.

574-584. Interregno e governo dei duchi.

575. Brunechilde reggente del regno di Austrasia.

577. Montecassino assalita e distrutta dai Longobardi.

578. Tiberio II Costantino, imperatore di Costantinopoli.

582. Maurizio imperatore di Costantinopoli; inizio dell’offensiva contro Cosroe II re dei Parti.

584. Autari re dei Longobardi.

586. Recaredo si impadronisce del regno visigoto di Spagna.

589. Teodolinda sposa Autari.

589-590. Una grave pestilenza colpisce Roma.

590. Gregorio Magno pontefice. Muore Autari.

591. Teodolinda sposa Agilulfo, successore di Autari.

593. Agilulfo giunge alle porte di Roma.

595. Maometto sposa la vedova Cadigia.

595-597. Il monaco Agostino compie in Inghilterra la conversione degli Angli.

601. Morte di Recaredo.

603. Teodolinda e Agilulfo si convertono al cattolicesimo. Il figlio Adaloaldo è battezzato con il rito cattolico.

610. Inizia la predicazione maomettana. Eraclio i, imperatore di Costantinopoli.

613. San Colombano fonda il monastero di San Gallo.

615. Fondazione di Bobbio e Luxeuil.

622. Maometto fugge dalla Mecca e si rifugia a Medina. Il 16 luglio si inaugura il computo dell’era musulmana (Egira).

626. Assedio di Costantinopoli.

627. Battaglia di Ninive. Sconfitta e morte di Cosroe II .

629. Regno di Dagoberto.

630. Maometto rientra alla Mecca.

632. Morte di Maometto a Medina.

633. Abu Bekr e la conquista dell’Arabia.

634. Omar diviene Califfo e gli Arabi conquistano Palestina, Siria e Mesopotamia.

636. Regno di Rotari.

639-641. Conquista araba della Mesopotamia.

642-643. Alessandria ed Egitto occupati dagli Arabi.

643. Editto di Rotari.

644-656. Califfato di Otman.

649. Recesvinto re dei Visigoti.

653-661. Ariperto, primo sovrano cattolico dei Longobardi.

661-680. Al Moavia, primo califfo ereditario fonda la dinastia degli Omeiadi.

661-750. Dinastia degli Omeiadi.

662. Grimoaldo, genero di Ariperto, re dei Longobardi.

663-668. Costante II , imperatore costantipolitano, compie un’offensiva in Sicilia.

663-668. Siracusa capitale dell’Impero Bizantino.

663. L’imperatore Costante II visita Roma.

668. Celebrazione del Sinodo di Pavia. Termina l’Arianesimo longobardo.

680. Fondazione dell’abbazia di Farfa.

687. Pipino II vince a Tetry.

691-692. Concilio del Trullo.

698. Gli Arabi conquistano l’Africa settentrionale e distruggono Cartagine.

705. Valid Ii conquista le terre africane.

711. Presso Jerez de la Frontèra gli Arabi sconfiggono i Visigoti e avanzano in terra spagnola, poi in Francia.

712. Liutprando re dei Longobardi.

714. Muore Pipino II ; suo figlio Carlo Martello nuovo “maggiordomo” del regno.

715. Gregorio II pontefice.

717-740. Leone III l’Isaurico imperatore.

717-718. I musulmani attaccano Costantinopoli salvata dall’impegno di Leone III che utilizzerà il fuoco greco.

722. Battaglia di Cavadonga e blocco dell’espansione musulmana in Spagna.

726-727. Leone III Isaurico emana il decreto contro le immagini: s’inizia la lotta iconoclastica.

727. Uccisione dell’esarca Paolo In Ravenna: opposizione all’iconoclastia bizantina.

728. Donazione di Sutri fatta da Liutprando.

731. Gregorio III pontefice.

732. Carlo Martello batte gli Arabi a Poitiers.

733. Fondazione di Nonantola.

741. Zaccaria pontefice.

742. Muore Carlo Martello. Accordo fra Liutprando e papa Zaccaria.

743. Chilperico III re dei Franchi.

749. Astolfo re dei Longobardi.

750-1258. Dinastia degli Abbasidi con Abdul Abbas. Capitale a Bagdad.

752. Stefano II pontefice. Chilperico III viene rinchiuso in monastero.

754. Promissio Carisiaca. Accordo fra Stefano II e Pipino.

754-756. Pipino il Breve sconfigge Astolfo.

755. Il “campo di maggio” sostituisce il più antico “campo di marzo”.

756. Fondazione dell’emirato di Cordova. Desiderio re dei Longobardi.

757. Paolo I pontefice.

768. Stefano III pontefice. Muore Pipino: divisione del regno tra i figli Carlo e Carlomanno.

771. Desiderio attacca i Bizantini e avanza nel Lazio. Morte di Carlomanno. Carlo diviene re unico dei Franchi.

772. Adriano I pontefice.

772-804. Campagne di Carlo contro Sassoni, Avari e Bavari.

773. Carlo, re dei Franchi, scende in Italia.

774. Carlo batte i Longobardi e viene eletto Rex Langobardorum. Carlo arriva a Roma presso papa Adriano I.

778. Re Carlo attacca i musulmani di Spagna. Rotta di Roncisvalle.

782. I Sassoni distruggono l’esercito dei Franchi. Carlo fa uccidere 4500 Sassoni a Verden.

785. I Sassoni si convertono al cristianesimo.

786-809. Harun el Rashid califfo di Bagdad.

787. Irene di Bisanzio recupera il culto delle immagini.

791-796. Carlo attacca gli Avari.

791-822. Alfonso II di Castiglia dà inizio alla reconquista.

795. Leone III pontefice.

797. Deposizione di Costantino vi; la madre, imperatrice Irene, ne usurpa il trono bizantino.

799. La nobiltà romana congiura contro Leone III che fugge presso re Carlo. (Novembre-dicembre) Re Carlo riporta a Roma Leone III che pronuncia il Sacramentum Purgationis (23 dicembre).

800. Incoronazione di Carlo Magno imperatore a San Pietro in Roma, nel giorno di Natale.

802. L’imperatrice Irene di Bisanzio è detronizzata.

804. Carlo Magno completa la conquista della Sassonia.

805-806. Carlo Magno rivolge le armi contro i Veneti.

812. Carlo Magno è riconosciuto imperatore da Michele i, imperatore di Bisanzio.

813. Carlo Magno corona il figlio Ludovico e lo associa all’Impero.

814. Morte di Carlo Magno (28 gennaio). Ludovico il Pio imperatore.

817. Ludovico il Pio emana la ordinatio Imperii. Nasce il regno di Aquitania.

824. Costituzione romana di Lotario.

827. Gli Arabi sbarcano in Sicilia. Rivolta di Eufemio di Messina.

831. Gli Arabi occupano Palermo. Ludovico il Pio divide l’Impero fra Ludovico, Lotario e Pipino. Lotta fra i tre fratelli.

838. Morte di Pipino.

839. Il Ducato Longobardo di Benevento suddiviso nei tre Ducati di Benevento, Capua e Salerno.

840. Muore Ludovico il Pio, gli succede Carlo Il Calvo, re di Francia sino all’877. Lotario imperatore.

842. Giuramento di Strasburgo, primo solenne atto di nascita della lingua francese e tedesca.

843. Trattato di Verdun e divisione dell’Impero carolingio.

849. Battaglia di Ostia contro gli Arabi.

855. Muore Lotario, gli succede Ludovico II .

858. Niccolò i pontefice.

867-1056. S’inizia la dinastia bizantina dei Macedoni.

871. Alfredo il Grande unifica l’Inghilterra.

875. Muore Ludovico II , gli succede Carlo Il Calvo.

876. Carlo Il Grosso re di Germania. Accordi di Ponthion.

877. Capitolare di Quierzy: ereditarietà dei feudi maggiori.

878. Conquista araba di Siracusa.

879. Carlo III il Grosso re d’Italia.

880. Trattato di Ribemont.

881. Carlo III il Grosso imperatore.

882. Fondazione del principato russo di Kiev.

884. Carlo III il Grosso diviene re di Francia: si riunisce per l’ultima volta la compagine imperiale.

887. Deposizione di Carlo Il Grosso. I Normanni attaccano Parigi.

888. Berengario I re d’Italia.

889. Battaglia della Trebbia. Guido di Spoleto re d’Italia.

891. Guido di Spoleto imperatore. I Normanni battuti da Arnolfo di Carinzia.

894. Lamberto di Spoleto imperatore.

895. Gli Ungheri, riunitisi in Pannonia, dilagano oltre i Carpazi.

897. Concilio del cadavere. Ugo Capeto fonda la dinastia capetingia.

898. Carlo IV il Semplice succede a Eude come re di Francia.

899. Berengario I, marchese del Friuli, re d’Italia, è battuto sul Brenta dagli Ungheri.

900. Ludovico III , conte di Provenza, re d’Italia.

901. Ludovico III di Provenza imperatore.

909-1171. Califfato dei Fatimidi.

911. Carlo IV il Semplice concede ai Normanni la Normandia. S’inaugura in Germania la monarchia elettiva.

915. Berengario i del Friuli, imperatore: Lega contro i Saraceni. Battaglia del Garigliano.

923. Rodolfo di Borgogna sconfigge Berengario I.

924. Assassinio di Berengario I.

926. Rodolfo di Borgogna sconfitto da Ugo di Provenza rientra in patria. Ugo di Provenza, re d’Italia.

929. Califfato di Cordova.

932-954. Alberico II , Princeps Romanorum.

936-973. Ottone I, duca di Sassonia, diventa re di Germania.

945. Berengario II d’Ivrea scende in Italia, sconfigge Ugo di Provenza e si autonomina re d’Italia.

950. Berengario II re d’Italia.

951-952. Ottone I sposa Adelaide, giunge in Italia ed è incoronato re a Pavia.

955. Ottone I batte gli Ungheri sulla Lech e a Recknitz.

960. La Carta Capuana di Montecassino, prima testimonianza ufficiale della lingua italiana.

962. Incoronazione imperiale di Ottone I: comincia il Sacro Romano Impero della nazione germanica. Fine del Regno d’Italia indipendente.

966. Berengario d’Ivrea muore in esilio a Bamberg.

973. Nozze di Ottone II con Teofane di Bisanzio. Morte di Ottone I, successione di Ottone II .

979. Etelredo re d’Inghilterra.

980-1037. Avicenna compone il primo Commento ad Aristotele.

982. Sconfitta di Ottone II presso Crotone, a Punta Stilo. Morte di Ottone.

983. Ottone III imperatore: la Renovatio Imperii.

987. Ugo Capeto re di Francia.

988. (1 o agosto) Kiev diventa cristiana.

991. Muore l’imperatrice Teofane reggente e tutrice di Ottone III . Nella reggenza e nella tutela subentra la nonna Adelaide, consorte di Ottone I.

995. Ottone III diviene maggiorenne.

996. Ottone III incoronato imperatore in Roma.

996-999. Pontificato di Gregorio v.

999. Gerberto di Aurillac pontefice con il nome di Silvestro II .

1000. I Normanni raggiungono l’Islanda. Riconoscimento della Chiesa nazionale polacca. (25 dic.) Incoronazione di Stefano il Santo, re di Ungheria.

1002. Morte di Ottone III . Enrico II di Sassonia imperatore.

1004. Enrico II scende in Italia contro Arduino d’Ivrea. È incoronato re a Pavia.

1014. Enrico II scende in Italia nel 1013 e nel 1014. È incoronato imperatore a Roma. 1015. I Pisani sconfiggono i musulmani a Reggio Calabria.

1015-1016. I Pisani sconfiggono i musulmani nel mare di Sardegna.

1016. Ribellione di Melo di Bari. I Normanni in Italia meridionale.

1016-1035. Canuto sposa Emma, vedova di Etelredo II lo Sconsigliato, diventando re d’Inghilterra e di Danimarca. Re di Norvegia dal 1028 al 1035.

1018. I Bizantini sconfiggono Melo a Canne.

1021-1022. Enrico II in Italia meridionale.

1024. Morte dell’imperatore Enrico II e fine della dinastia Sassone. Corrado II il Salico re d’Italia.

1027. Corrado II il Salico imperatore.

1032. Rainolfo Drengot signore di Aversa.

1033. Il regno di Arles o di Borgogna è unito all’Impero.

1034. I Pisani attaccano la città di Bona, oggi in Algeria.

1035. Ferdinando i re di Castiglia.

1037. Corrado II il Salico concede l’ereditarietà dei feudi minori.

1039. L’Arcivescovo Ariberto e Milano si ribellano. Morte di Corrado II e successione di Enrico III di Franconia.

1042. Edoardo III il Confessore re d’Inghilterra.

1045. Enrico III appoggia Adalberto di Brema e la sua politica ecclesiastica in terra tedesca.

1046. Enrico III interviene nel sinodo di Sutri, depone Benedetto IX, Silvestro III , Gregorio vi ed elegge il tedesco Clemente II . Drogone d’Altavilla conte di Puglia e Calabria.

1049. Pontificato di Leone IX.

1053. Leone IX attacca i Normanni, è battuto e catturato a Civitate sul Fortore da Roberto il Guiscardo. Successivo accordo tra papato e Normanni.

1054. Scisma fra la Chiesa romana e la bizantina.

1056. Morte di Enrico III . A lui succede il figlio minorenne Enrico IV sotto la reggenza della madre Agnese. L’azione della Pataria milanese.

1059. Sinodo lateranense. Niccolò II approva il Decreto relativo all’elezione dei pontefici. Accordo di Melfi fra Niccolò II e Roberto il Guiscardo.

1060. Roberto il Guiscardo conquista Reggio Calabria.

1060-1108. Luigi VI re di Francia.

1061. Anselmo da Baggio, vescovo di Lucca, eletto papa con il nome di Alessandro II .

1061-1091. Trent’anni di guerra dei Normanni contro i musulmani di Sicilia. Protagonista sarà Ruggero I d’Altavilla, fratello di Roberto il Guiscardo.

1064. I Pisani attaccano Palermo.

1065. Enrico IV raggiunge la maggiore età e governa. Alfonso VI di Castiglia e il Cid Campeador.

1066. Guglielmo il Conquistatore, duca di Normandia, vince la battaglia di Hastings e diviene re d’Inghilterra. La vittoria dei Patari a Milano e Firenze.

1071. Conquista normanna di Bari. I Turchi Selgiuchidi annientano i Bizantini a Mautzigert in Asia Minore.

1072. Alfonso VI re di Castiglia.

1073. Morte di Alessandro II . Gregorio VII pontefice. Roberto il Guiscardo conquista Amalfi.

1073-1074. Ribellione dei Sassoni contro Enrico IV.

1075. Gregorio VII condanna l’investitura degli ecclesiastici da parte dei laici. Dictatus Papae.

1076. Roberto il Guiscardo conquista il principato longobardo di Salerno. La Dieta di Worms depone Gregorio che scomunica e depone Enrico IV. Dieta di Tribur.

1077. Elezione in Germania di Rodolfo di Svevia. Enrico IV a Canossa.

1080. Guiberto di Ravenna eletto antipapa con il nome di Clemente III . Primo attacco di Enrico IV a Castel Sant’Angelo in Roma. Gregorio VII si rifugia nel castello.

1081. Con Alessio i s’inizia la dinastia bizantina dei Comneni.

1082. Alessio i Comneno concede a Venezia la Bolla d’oro.

1084. Enrico IV conquista Roma e si fa coronare dall’antipapa. Sacco di Roma operato dai Normanni.

1085. Alfonso VI di Castiglia conquista Toledo e ne fa la sua capitale. Gregorio VII muore a Salerno in mano ai Normanni. Vittore III , abate di Montecassino, pontefice. Morte di Roberto il Guiscardo. Successione di Ruggero Borsa.

1086. Guglielmo il Conquistatore fa compilare il Domesday Book.

1087. I Pisani attaccano al-Madià in Tunisia. Morte di Guglielmo il Conquistatore, gli succede il figlio Guglielmo II il Rosso.

1088. Urbano II pontefice.

1090. Nasce san Bernardo di Clairvaux.

1094. Il Cid Campeador, Rodrigo Diaz, conquista Valencia.

1095. Concili di Piacenza e di Clermont. Urbano II predica la i Crociata.

1096. Partenza spontanea dei primi crociati guidati da Pietro l’Eremita. Nell’estate partono i primi crociati organizzati che nell’inverno successivo giungono a Costantinopoli.

1097. Sconfitta dei Turchi a Dorileo.

1098. I crociati conquistano Antiochia.

1099. I crociati conquistano Gerusalemme. Pasquale II pontefice.

1100. Muore Guglielmo II il Rosso, re d’Inghilterra. Regno di Enrico I d’Inghilterra. Muore a Gerusalemme Goffredo di Buglione, difensore del Santo Sepolcro.

1101. Muore Ruggero I, conte di Sicilia. A succedergli sarà il figlio Ruggero II .

1106. Enrico IV imprigionato è costretto ad abdicare dal figlio Enrico V e muore a Liegi.

1108. Regno di Luigi VI di Francia.

1111. Enrico V costringe Pasquale II a sottoscrivere un privilegio in cui riconosce la validità dell’investitura laica.

1113-1125. Irnerio, maestro di diritto, insegna a Bologna.

1114. Pisani e Genovesi si coalizzano contro Maiorca.

1118. Alfonso i d’Aragona conquista Saragozza.

1122. Concordato di Worms.

1125. Morte di Enrico V e prime lotte tra Guelfi e Ghibellini.

1126-1198. Averroè compie il Commento ad Aristotele.

1127. Enrico I d’Inghilterra designa la figlia Matilde per la successione al trono inglese.

1128. Matilde sposa Goffredo Plantageneto conte d’Angiò.

1130-1139. Scisma di Innocenzo II e Anacleto II .

1130. Ruggero II nominato da papa Anacleto primo re Normanno di Sicilia.

1133-1137. Lotario di Supplimburgo imperatore.

1135. Stefano di Blois re d’Inghilterra.

1137. Luigi VII di Francia sposa Eleonora d’Aquitania. Unione del regno di Aragona con la Catalogna.

1138. Designazione imperiale di Corrado III .

1139. Matilde combatte contro re Stefano e ottiene la successione al trono inglese per il figlio Enrico. Innocenzo II riconosce il regno di Ruggero di Sicilia.

1144. La Renovatio senatus a Roma. Edessa cade in mano agli infedeli.

1145. Eugenio III pontefice.

1147-1149. II Crociata.

1152. Muore Corrado III . Elezione di Federico Barbarossa. Eleonora d’Aquitania sposa Enrico II Plantageneto.

1153. Muore Eugenio III .

1154. Adriano IV pontefice. Morte di Stefano d’Inghilterra e successione di Enrico II Plantageneto, figlio di Goffredo d’Angiò e di Matilde. Prima discesa in Italia di Federico Barbarossa.

1155. Incoronazione imperiale di Federico In Roma. Distruzione di Spoleto.

1156. Federico Barbarossa ed Enrico Il Leone si accordano: nasce il Ducato d’Austria.

1158. Il duca Vladislao di Boemia prende ad personam il titolo di re divenuto poi ereditario. Seconda discesa di Federico Barbarossa: Dieta di Roncaglia e Costitutio de regalibus. Federico Barbarossa assedia Milano per trenta giorni.

1159. Alessandro III pontefice. Elezione degli antipapi Vittore IV fino al 1164, Pasquale III sino al 1168, Callisto III sino al 1178.

1161. L’arcivescovo di Canterbury, Thomas Becket, fugge dalla sua diocesi presso Alessandro III .

1162. Distruzione di Milano.

1163. Terza discesa di Federico Barbarossa.

1164. Lega veronese.

1166. Dieta di Lodi. I Comuni si impegnano contro l’eccessivo fiscalismo imperiale.

1167. Lega fra Cremona, Bergamo, Brescia e Mantova. Il 27 aprile comincia la ricostruzione di Milano. Nascita di Gengis-Kahn.

1168. Fondazione di Alessandria alla confluenza tra Bormida e Tanaro. Quarta discesa di Federico Barbarossa. In Roma ripete l’incoronazione imperiale. La malaria decima il suo esercito. Morte di Rainaldo di Dassel.

1169. Federico rientra in Germania.

1170. Uccisione di Thomas Becket nella cattedrale di Canterbury. San Domenico nasce nella Vecchia Castiglia, a Calaruega.

1174. Quinta discesa di Federico Barbarossa in Italia.

1175. Trattative di pace a Montebello: continuano le ostilità.

1176. Federico Barbarossa ed Enrico Il Leone si incontrano a Chiavenna. (29 maggio) battaglia di Legnano. Federico I tratta con Alessandro III ad Anagni (21 ottobre). Prime origini dei Valdesi.

1177. Tregua di Venezia fra Federico I, Alessandro III e i Comuni.

1179. III Concilio ecumenico Lateranense.

1180. Dieta di Erfurt. Sconfitta di Enrico Il Leone e suo esilio. Filippo II Augusto re di Francia.

1181. Morte di Alessandro III . Lucio III pontefice.

1182. Nascita di san Francesco.

1183. (23 giugno) Pace di Costanza.

1184. Convegno di Verona.

1186. Nozze in Milano, a Sant’Ambrogio, tra Enrico di Hohenstaufen, figlio del Barbarossa, e Costanza di Altavilla, figlia di Ruggero II .

1187. Gerusalemme conquistata dal Saladino.

1188. Nel corso della Curia Christi, Federico I prende la croce. Terza crociata con Federico Barbarossa, Filippo II Augusto e Riccardo Cuor di Leone.

1189. Guglielmo II di Sicilia muore senza eredi legittimi. Muore Enrico II Plantageneto. Riccardo Cuor di Leone re d’Inghilterra.

1190. Muore Federico Barbarossa in Cilicia.

1191. Enrico vi, re dei Romani dal 1169, diviene imperatore.Conquista di Acri e della costa palestinese da parte dei Turchi.

1194. Enrico VI incoronato re di Sicilia a Palermo.Nasce a Jesi Federico Ruggero, figlio di Enrico VI e Costanza di Altavilla. Enrico VI fa eleggere re dei Romani il figlio Federico.

1197. Morte di Enrico VI (28 settembre).

1198. Innocenzo III pontefice. Muore Costanza d’Altavilla e affida il piccolo Federico al papa.

1199-1216. Giovanni Senza Terra re d’Inghilterra.

1204. IV Crociata. I crociati con i Veneziani conquistano Zara e Costantinopoli.

1204-1261. Impero Latino d’Oriente.

1205. Innocenzo III riafferma il suo potere su Roma.

1206-1227. Conquiste militari di Gengis-Khan.

1208. Lega di San Genesio. Federico II a 14 anni diventa re di Sicilia. Assassinio di Filippo di Svevia. Ottone di Brunswick eletto re dei Romani.

1208-1209. Uccisione di Pietro di Castelnau. Crociata contro gli Albigesi.

1209-1210. San Francesco si presenta a Innocenzo III per una prima conferma della Regola.

1209. (4 ottobre) Ottone IV di Brunswick incoronato imperatore a Roma.

1210. Innocenzo III scomunica Ottone.

1211. Ottone IV si prepara a invadere la Sicilia: protesta di Innocenzo III .

1212. Federico II eletto re dai feudatari germanici. Battaglia de Las Navas de Tolosa.

1213. Giovanni Senza Terra, re d’Inghilterra, riconosce l’alta sovranità di Innocenzo III. Bolla d’Oro di Eger: Federico II rinnova gli impegni assunti con Innocenzo III . Giacomo i re d’Aragona.

1214. Ottone IV sconfitto a Bouvines.

1215. Giovanni Senza Terra concede la Magna Charta. IV Concilio Lateranense.

1216. Morte di Innocenzo III . Enrico III re d’Inghilterra. Onorio III pontefice.

1218. Muore Ottone IV di Brunswick.

1220. Federico II incoronato imperatore in Roma. (Dieta di Capua) Federico II riordina il regno di Sicilia e limita il potere della feudalità.

1223. Approvazione della Regola dell’Ordine dei Minori.

1224. Fondazione dell’Università statale di Napoli.

1226. Luigi IX re di Francia. Lega antimperiale dei Comuni a San Zenone. Dieta imperiale di Cremona indetta per la Pentecoste. Muore Francesco d’Assisi.

1227. Gregorio IX pontefice. Federico II parte per la Crociata ma rientra immediatamente per un’epidemia scoppiata a bordo delle sue navi. Gregorio IX scomunica Federico II .

1228. Federico II in Terra Santa ottiene una tregua decennale. Francesco d’Assisi proclamato Santo da Gregorio IX.

1229. L’esercito pontificio invade il Regnum ma si dilegua al rientro di Federico In Puglia. Trattato di Meaux-Parigi: fine della Crociata contro gli Albigesi.

1229-1235. Federico II promulga il Privilegium in favorem Principum.

1230. Federico II e Gregorio IX firmano la pace di San Germano.

1231. Federico II emana le Constitutiones Melphitanae. Dieta di Ravenna-Aquileia.

1232. Si istituisce l’Inquisizione contro gli eretici. Ezzelino da Romano signore di Verona.

1235. Bela IV re d’Ungheria.

1236. Ezzelino da Romano alleato di Federico II .

1237. Battaglia di Cortenuova.

1238. I Mongoli conquistano Mosca. Giacomo i d’Aragona occupa Valencia.

1239. Enzio, re di Sardegna.

1240. I Mongoli entrano a Kiev e penetrano in Polonia. Fine del cosiddetto “impero kieviano”, rispettato da Costantinopoli.

1241. Re Enzio con l’aiuto di una flotta pisana cattura cardinali e prelati diretti al Concilio di Roma. I Mongoli sconfitti nella battaglia di Liegnitz sono costretti a fermare la loro avanzata. Bela IV di Ungheria sconfitto dai Mongoli.

1242. Alessandro Nevskij, granduca di Novgorod, batte i cavalieri dell’Ordine Teutonico sul lago Peipus.

1243. Innocenzo IV pontefice.

1244. Innocenzo IV abbandona Roma e si rifugia in Lione.

1245. Ii Concilio di Lione. Federico II , colpito con la scomunica maggiore durante il Concilio lionese, è deposto dalla Imperialis dignitas.

1246. Carlo I d’Angiò sposa Beatrice, figlia di Raimondo Berengario e ottiene la Provenza.

1247. Parma lascia la parte imperiale.

1248. Federico II sconfitto a Vittoria (Parma). Luigi IX parte per l’Egitto: VI Crociata. Torna, dopo la prigionia, nel 1250.

1249. La contea di Tolosa annessa al regno di Francia. Re Enzio, catturato presso Fossalta, prigioniero dei Bolognesi sino alla morte (1272).

1250. (13 dicembre) Morte di Federico II a Fiorentino. Inizio del grande interregno imperiale durato sino al 1274. Corrado IV re di Germania e di Sicilia.

1251. Corrado IV in Italia.

1254. Corrado IV muore a Lavello. Manfredi reggente in nome del nipote Corradino.

1258. Manfredi incoronato re di Sicilia.

1259. Pace di Parigi fra Luigi IX ed Enrico III d’Inghilterra. Battaglia di Cassano d’Adda e termine della signoria dei Da Romano.

1260. Si inizia il Movimento dei Flagellanti. Battaglia di Montaperti.

1260-1294. Regno di Cubilai-Khan.

1261. Genova e Michele VIII Paleologo stringono il Trattato di Ninfeo. Fine dell’Impero Latino di Oriente. Urbano IV pontefice.

1264. Clemente IV pontefice.

1265. Carlo I d’Angiò ricevuto e incoronato re di Sicilia dal papa.

1266. Battaglia di Benevento e morte di Manfredi. Carlo I d’Angiò inaugura il regno di Sicilia.

1268. Discesa di Corradino, battaglia di Tagliacozzo e morte di Corradino a Napoli. I diritti riconosciuti dalla Magna Charta ai Baroni (Camera dei Lord) estesi ai rappresentanti delle città (Camera dei Comuni).

1270. Luigi IX parte per Tunisi (VII Crociata). Il 25 agosto muore. Filippo III l’Ardito re di Francia.

1271-1276. Gregorio X pontefice.

1272. Muore Enrico III d’Inghilterra. Edoardo i re d’Inghilterra.

1273. Rodolfo i d’Asburgo re dei Romani con l’appoggio di Gregorio X .

1274-1275. II Concilio di Lione indetto da Gregorio X .

1275. Gregorio X e Rodolfo d’Asburgo s’incontrano a Losanna per far cessare il grande interregno.

1277. Niccolò III pontefice.

1278. Rodolfo d’Asburgo batte a Durnkrut Ottocaro II di Boemia.

1282. Dieta di Augusta, Rodolfo d’Asburgo consegue per gli Asburgo il ducato d’Austria e di Stiria. Rivoluzione del Vespro in Sicilia.

1284. Genova batte Pisa alla battaglia della Meloria. Filippo III l’Ardito annette Champagne e Navarra al regno di Francia in seguito al matrimonio del figlio Filippo con Giovanna, figlia del re di Navarra.

1285. Filippo IV il Bello re di Francia. Morte di Carlo I d’Angiò, gli succede Carlo II lo Zoppo.

1288. Niccolò IV pontefice.

1289. Battaglia di Campaldino. Firenze batte gli Aretini.

1291. Lega perpetua dei primi Cantoni Svizzeri. Ugolino e Vadino Vivaldi tentano invano la circumnavigazione dell’Africa.

1292. Adolfo di Nassau re dei Romani.

1293. Ordinamenti di giustizia di Giano della Bella.

1294. Matteo I Visconti, vicario imperiale in Milano. Celestino V pontefice e sua rinunzia. Bonifacio VIII pontefice.

1296. Bonifacio VIII emana la bolla Clericis laicos contro Filippo IV il Bello.

1297. Filippo il Bello proibisce l’esportazione di oro e di argento dalla Francia. Serrata del Maggior Consiglio a Venezia.

1298. Alberto I d’Asburgo re dei Romani.

1299. Genova e Venezia in lotta per le isole Curzolari.

1300. I Giubileo indetto da Bonifacio VIII.

1301. Carlo di Valois, il “malaugurato paciaro”, entra in Firenze l’8 novembre.

1302. (18 novembre) Bonifacio VIII emana la bolla Unam Sanctam. Pace di Caltabellotta.

1303. Bonifacio VIII fonda l’Università della “Sapienza” in Roma. (7 settembre) “Affronto” di Anagni. (11 ottobre) Morte di Bonifacio VIII.

1305. Pontificato di Clemente V. Si inizia il papato avignonese.

1307. Con Caroberto d’Angiò, re di Ungheria, s’inizia la dinastia angioino-ungherese.

1308. Arrigo VII di Lussemburgo, re dei Romani, alla Dieta di Francoforte (27 novembre). Cangrande della Scala e il fratello Alboino conquistano la Signoria di Verona.

1309. Roberto d’Angiò, re di Napoli.

1310. Congiura di Baiamonte Tiepolo a Venezia.

1311. Matteo Visconti, vicario imperiale e signore di Milano. Cangrande della Scala signore unico a Verona.

1311-1312. Concilio ecumenico di Vienne nel Delfinato.

1312. Enrico VII incoronato imperatore in Roma. Carlo Roberto vince i grandi d’Ungheria a Razgony.

1313. Enrico VII muore a Buonconvento, presso Siena.

1314. Uguccione della Faggiuola signore di Pisa sino al 1316. Ludovico il Bavaro, re dei Romani, in contrasto con Federico d’Austria.

1315. Uguccione vince i Fiorentini a Montecatini.

1316-1328. Castruccio Castracani degli Antelminelli signore di Lucca.

1316. Giovanni XXII pontefice.

1317. La Signoria Estense a Ferrara.

1320. La Signoria dei Carraresi a Padova. Carlo Roberto di Ungheria sposa Elisabetta di Polonia.

1322. Ludovico il Bavaro batte Federico d’Austria a Muhldorf. Lotta con Giovanni XXII. Galeazzo I Visconti signore di Milano.

1323. Conquista aragonese della Sardegna.

1324. Ludovico il Bavaro imperatore prepara la spedizione in Italia.

1325. Castruccio Castracani batte i Fiorentini ad Altopascio.

1327. Ludovico il Bavaro giunge a Milano.

1328. Ludovico il Bavaro riceve la corona imperiale in Roma. Morte di Castruccio Castracani. Dinastia dei Valois in Francia (Filippo vi).

1329. Azzone Visconti signore di Milano sino al 1339.

1334. Benedetto XII pontefice. La Signoria dei Malatesta a Rimini.

1337. Morte di Federico III , re di Trinacria. La Sicilia resta agli Aragonesi. Edoardo III d’Inghilterra rivendica la corona di Francia. Comincia la guerra dei Cento Anni.

1339-1349. La Signoria di Giovanni Visconti in Milano.

1339. Elezione del doge Simon Boccanegra a Genova.

1342. Giovanna i d’Angiò regina sino al 1381. Clemente VI pontefice.

1342-1343. Gualtieri di Brienne, duca di Atene, signore di Firenze.

1342-1382. Luigi Il Grande, re d’Ungheria.

1343. Amedeo vi, conte di Savoia sino al 1383. Cola di Rienzo va ad Avignone onde ottenere da Clemente VI il Giubileo per il 1350. Regno di Giovanna i di Napoli.

1346. Edoardo III sbarca in Francia. Battaglia di Crécy.

1347. Muore Ludovico il Bavaro. I Bardi e i Peruzzi falliscono a Firenze. Carlo IV di Boemia fonda l’Università di Praga. Cola di Rienzo, tribuno di Roma.

1348-1350. L’Europa è colpita dalla grande pestilenza.

1348. Luigi di Ungheria a Napoli vendica l’uccisione del fratello Andrea, marito di Giovanna i. Egidio di Albornoz redige la Costituzione per il regno castigliano.

1349. Giovanni Visconti, arcivescovo di Milano dal 1342, signore sino al 1354.

1350-1355. Guerra fra Genova e Venezia.

1350. II Giubileo indetto da Clemente Vi.

1350-1351. Cola di Rienzo, prigioniero di Carlo IV in Boemia, poi del papa in Avignone.

1352. Innocenzo VI pontefice.

1353. Egidio Albornoz, legato papale in Italia per riordinare lo Stato della Chiesa.

1354. Cola di Rienzo senatore romano. Morte di Cola.

1355. Il doge Marin Faliero congiura a Venezia. Viene istituito il Consiglio dei dieci.

1356. Carlo IV di Boemia, imperatore, emana la Bolla d’Oro. I Francesi battuti a Poitiers. I Turchi sbarcano a Gallipoli.

1357. Egidio Albornoz elabora le Constitutiones dette egidiane, nel Parlamento di Fano.

1358. Rivolta dei Jacques in Francia. Etien Marcel, ucciso a Parigi. Lega Anseatica.

1360. Albornoz conquista Bologna.Pace franco-inglese a Bretigny.

1362. I Turchi conquistano Adrianopoli. Urbano V pontefice.

1363. Ricostituzione del ducato di Borgogna.

1364. Giovanni il Buono muore a Londra in prigionia.

1365. Urbano V decide il ritorno a Roma.

1367. Urbano V entra in Roma. Luigi Il Grande fonda l’Università di Pécs.

1369. Carlo IV di Boemia riconosce la libertà di Lucca.

1370. Urbano V torna ad Avignone dove muore. Gregorio XI pontefice. Luigi Il Grande di Ungheria diviene re di Polonia.

1372. Pace di Catania. La Sicilia passa definitivamente agli Aragonesi.

1374-1377. Trattative franco-inglesi a Bruges.

1375-1378. Guerra degli Otto Santi.

1377. Muore Eduardo III d’Inghilterra. Ritorno di Gregorio XI in Roma: fine del papato avignonese.

1378. Gian Galeazzo e Barnabò Visconti signori di Milano sino al 1385. Tumulto dei Ciompi a Firenze. Venezia sconfitta a Pola. Vittoria di Vittor Pisani. (18 aprile) Morte di Gregorio XI ed elezione di Urbano vi. (20 settembre) Clemente VII eletto antipapa: inizia il Grande Scisma.

1378-1400. Venceslao, prima re, poi imperatore.

1378-1414. Primo periodo del Grande Scisma d’Occidente.

1379-1405. Guerre di conquista di Tamerlano.

1380. Morte di Carlo V, re di Francia. Battaglia di Kulikovo e nascita dello stato russo di Mosca. Il metropolita bulgaro Cipriano elabora la teoria della terza Roma per Demetrio di Mosca e i suoi discendenti.

1381. Amedeo VI di Savoia conclude a Torino la pace tra Genova e Venezia. Carlo di Durazzo re di Napoli dopo l’assassinio di Giovanna i. Rivolta contadina in Inghilterra.

1382. Rivolta dei Tessitori nelle Fiandre.

1383-1444. Bernardino da Siena predicatore e santo.

1384. Morte di Giovanni Wycliff.

1385. Gian Galeazzo Visconti, duca unico di Milano.

1386. Ladislao d’Angiò re di Napoli sotto la reggenza della madre Margherita. Jagellone re di Polonia. Battaglia di Sempach e fondazione dello Stato svizzero.

1387. Fine della Signoria scaligera in Verona. Sigismondo di Boemia re d’Ungheria.

1389. Battaglia di Cossovo ed espansione turca nei Balcani.

1395. L’imperatore Venceslao conferisce a Gian Galeazzo Il titolo di duca di Milano.

1396. Il re francese acquista temporaneamente Genova. Sigismondo di Boemia, re d’Ungheria, sconfitto dai Turchi a Nicopoli.

1399-1413. Enrico IV Lancaster re di Inghilterra.

1400. Deposizione dell’imperatore Venceslao.

1400-1432. Signoria lucchese di Paolo Guinigi spodestato nel 1430.

1402. Tamerlano batte il sultano dei Turchi Bajazet i ad Ankara. Giovanni Hus diviene rettore dell’Università di Praga.

1404. Venezia sottrae Vicenza a Francesco da Carrara.

1405. Verona e Padova passano a Venezia.

1406. Pisa è annessa a Firenze.

1409. Annessione della Sicilia al regno Aragonese. Concilio di Pisa: tre papi governano la Chiesa.

1410. Elezione dell’imperatore Sigismondo re d’Ungheria.

1412. Filippo Maria Visconti duca di Milano.

1413. Enrico V re di Inghilterra.

1414. Morte di Ladislao di Angiò e successione della sorella Giovanna II .

1414-1418. Concilio di Costanza.

1415. Battaglia di Azincourt e vittoria degli Inglesi. Il Portogallo conquista Ceuta. Giovanni Hus al rogo.

1416. Sigismondo nomina duca Amedeo VII di Savoia.

1418. Martino V pontefice.

1419. Giovanni Ziska entra a Praga con gli Hussiti.

1420. Gli Hussiti vincono a Domazlice. Trattato di Troyes. Cosimo de’ Medici alla direzione del Banco de’ Medici.

1421. Filippo Maria Visconti conquista Genova.

1422. Carlo VI re di Francia muore. Enrico V d’Inghilterra muore e lascia erede Enrico vi.

1423. Guerra della coalizione contro Filippo Maria Visconti.

1425. Giovanni Paleologo diventa imperatore d’Oriente.

1427. Battaglia di Maclodio.

1429. Giovanna d’Arco si presenta a Carlo VII. Liberazione di Orléans. Carlo VII consacrato a Reims. Muore Giovanni de’ Medici. Si intensifica l’impegno politico di Cosimo.

1430. Giovanna d’Arco prigioniera degli Inglesi.

1431. Giovanna d’Arco condannata al rogo. Eugenio IV pontefice. Concilio di Basilea.

1433. Venezia manda a morte il conte di Carmagnola. Cosimo de’ Medici esiliato da Firenze.

1434. Sconfitta dei Taboriti a Lipany.Cosimo de’ Medici rientra a Firenze dove instaura la Signoria.

1435. Genova batte a Ponza la flotta aragonese. Congresso di Arras. 1436. Sigismondo riconosciuto re di Boemia.

1437. Alberto d’Asburgo imperatore.

1438. Federico d’Asburgo imperatore. La dignità imperiale rimarrà alla sua famiglia sino al 1806. Pace di Ferrara.

1439. Elezione di Felice v, Amedeo VIII di Savoia, ultimo antipapa. Dopo la rinuncia, 1444, muore nel 1451. Concilio di Firenze.

1441. Pace di Cremona.

1442. (2 giugno) Alfonso V d’Aragona entra in Napoli. Enrico VI d’Inghilterra sale al trono.

1443. Eugenio IV bandisce la Crociata contro i Turchi.

1444. Tregua di Tours. I crociati sconfitti a Varna.

1447. Morte di Filippo Maria Visconti. Il Delfino di Francia Luigi è relegato nei suoi feudi. Proclamazione della Repubblica Ambrosiana.

1448. Giorgio Podiebradi re di Boemia.

1450. Francesco Sforza duca di Milano.

1451. Maometto II il Conquistatore sultano dei Turchi. Nascita di Cristoforo Colombo. 1452. Enrico VI di Inghilterra perde la ragione.

1453. (23 maggio) Costantinopoli cade in mano ai Turchi. Fine della guerra dei Cento Anni.

1454. Pace di Lodi. Enrico IV re di Castiglia.

1455-1485. Guerra delle Due Rose in Inghilterra.

1455. Callisto III pontefice.

1456. Luigi, Delfino di Francia, si rifugia in Borgogna sino al 1461, anno in cui viene proclamato re.

1458. Pio II pontefice. Cosimo de’ Medici inaugura il Consiglio dei Cento. Giovanni, fratello di Alfonso v, re di Aragona. Morte di Alfonso di Aragona.

1459. Ferrante d’Aragona incoronato re a Bari.

1460. Francesco Sforza comincia lo scavo del canale della Martesana. Ferrante d’Aragona battuto dai Baroni a Sarno.

1461. Edoardo IV sostituisce Enrico VI sul trono inglese.

1462. Luigi XI ottiene la Cerdagna e il Rossiglione. Regno di Ivan III di Russia. Ferrante sconfigge i Baroni a Troia.

1463. Dietro pagamento Luigi XI ottiene dalla Borgogna le città della Somme.

1464. Francesco Sforza conquista Genova. Morte di Cosimo de’ Medici.

1465. Viene riaperta l’Università di Napoli.

1466. Congiura di Luca Pitti. Morte di Francesco Sforza.

1468-1470. Maometto II sottrae l’Eubea ai Veneziani.

1469. Morte di Piero il Gottoso. Nozze di Ferdinando di Aragona con Isabella di Castiglia.

1476. Gian Galeazzo Sforza duca di Milano. Carlo Il Temerario sconfitto a Morat.

1477. Carlo Il Temerario cade a Nancy nella guerra contro gli Svizzeri.

1478. (26 aprile) Congiura de’ Pazzi a Firenze. Caduta di Novgorod la grande nelle mani dello zar Giovanni III : mutano i rapporti nel Baltico.

1479. Ferdinando di Aragona e Isabella di Castiglia impongono il trattato di Alcacovas.

1480-1481. (8 agosto) I Turchi attaccano Otranto.

1480. Ribellione di Genova. Ludovico il Moro assume la reggenza e manda in esilio Bona di Savoia, madre di Gian Galeazzo.

1481. Luigi XI annette al regno francese l’Angiò e la Provenza.

1482. Ferrante d’Aragona si riconcilia con Lorenzo de’ Medici. Guerra di Ferrara.

1483. Morte di Luigi XI. Riccardo III re di Inghilterra.

1484. Pace di Bagnolo. Venezia blocca l’avanzata degli Austriaci.

1485. Congiura dei Baroni.

1486. Enrico VII re inglese della dinastia dei Tudor. Massimiliano d’Asburgo re dei Romani.

1487. Ludovico il Moro riconquista Genova.

1488. I Portoghesi doppiano il capo di Buona Speranza.

1489. Caterina Cornaro cede Cipro a Venezia. Gian Galeazzo Sforza sposa Isabella d’Aragona. Giovanni de’ Medici, il futuro Leone X, diviene cardinale.

1492. Trattato di alleanza tra Carlo VIII e Ludovico il Moro. Morte di Lorenzo il Magnifico. Alessandro VI pontefice. Colombo sbarca a San Salvador. Scoperta dell’America. Caduta di Granata conquistata dai cristiani. Espulsione dei non cristiani dalla Spagna.

1493-1502. Successivi viaggi di Colombo nel nuovo continente.

1494. Carlo VIII scende in Italia. Trattato di Tordesillas fra Portogallo e Spagna. Morte di Ferrante d’Aragona e successione di Alfonso II . Piero de’ Medici espulso da Firenze.

1495. Abdicazione di Alfonso II . Gli succede Ferrandino, Ferdinando II . Carlo VIII entra a Napoli. Lega Santa contro Carlo VIII. Battaglia di Fornovo.

1495-1496. Dittatura spirituale del Savonarola in Firenze.

1496. Muore Ferrandino, gli succede Federico d’Aragona. Filippo d’Asburgo sposa Giovanna, erede di Castiglia e d’Aragona. Spedizione di Santo Domingo.

1497. Predicazione e scomunica di Gerolamo Savonarola.

1498. Gerolamo Savonarola muore sul rogo. Morte di Carlo VIII. Vasco de Gama giunge a Calicut e scopre la via orientale per le Indie. Luigi XII re di Francia.





CENNI BIBLIOGRAFICI



SEZIONE I . OPERE GENERALI

Storia d’Italia, diretta da G . GALASSO , Introduzione e 30 voll., Torino, UTET , 1979-1998. All’opera hanno partecipato fra i più noti medievalisti. Nel vol. I hanno scritto: P. DELOGU , A . GOUILLOU , S . ORTALLI ; vol. II : V . FUMAGALLI ; vol. III : A . GOUILLOU , F . BURGARELLA , V . VON FALKENHAUSEN , V . FIORANI VICENTINI , U . RIZZITANO , G . TRA- MONTANA ; vol. IV : O . CAPITANI , R . MANSELLI , G. CHERUBINI , A . I . PINI , G . CHITTOLINI ; vol. V : A . M . NADA PATRONE , G . ARNALDI ; vol. VII /1: G. ARNALDI , P . TOUBERT , D . WALEY , J . C . MAIRE VIGUEUR , R . MANSELLI ; vol. VII /2: G . CRACCO , A . CASTAGNETTI , A . VASINA , M . LUZZATI . Il vol. X è dedicato alla Sardegna ed è redatto da J . DAY , B . ANATRA , L . SCARAF- FIA ; Storia degli Stati italiani, UTET , dal 1986 (fino ad ora sono usciti 28 tomi); Settimane di studio del Centro Italiano di Studi sull’Alto Medioevo ( CISAM ); dal 1953 ad oggi hanno avuto luogo 52 settimane. Gli Atti vennero pubblicati a partire dal 1954 e sono usciti con regolarità fino all’anno 2005 (l’ed. dell’ultima settimana è in corso di stampa); La storia, a cura di N. TRANFAGLIA e M . FIRPO , Torino, Einaudi, vol. I , I quadri generali, uscito nel 1988; vol. II , Popoli e strutture politiche, uscito nel 1986; Storia d’Italia, coordinata da M . ROMANO e C . VIVANTI , 6 voll. in 10 tomi, Torino, Einaudi, 1972-1976; Storia d’Italia. Annali, insediamenti e territorio, voll. I-XX , Torino dal 1978; J . LE GOFF (a cura di), L’uomo medievale, Roma-Bari 1987; studi di F . CARDINI , E . CASTELNUOVO , G . CHERUBINI , M . FUMAGALLI BEONIO BROCCHIERI , B . GEREMEK , J . LE GOFF , A . J . GURE- VIC , CH . KLAPISH ZUBER , G . MICCOLI , J . ROSSIAUD , A . VAUCHEZ ; R . S . LOPEZ , La nascita dell’Europa, Torino 1966; L . SALVATORELLI , L’Italia comunale, Milano, 1941; H . JE- DIN , Breve storia dei Concili. I venti Concili ecumenici nel quadro della storia della Chiesa, Herder, 1960; E . GARIN , Scienza e vita civile nel Rinascimento italiano, Bari, 1965; J . LECLERC , Cultura umanistica e desiderio di Dio, trad. it., Firenze, 1965; R . S . LOPEZ , La nascita dell’Europa, Torino, 1966; R . GRAND - R . DELATOUCHE , Storia agraria del Medioevo, Milano, Il Saggiatore, 1968; G . SALVEMINI , Magnati e Popolani nel Comune di Firenze dal 1280-1296, Torino, Einaudi, 1966; M . D . CHENU , La teologia come scienza. La teologia del XIII secolo, trad. it., Milano, 1971; J . MACEK , Il Rinascimento italiano, Roma, Editori Riuniti, 1972; H . DE LUBAC , Esegesi medievale, trad. it., Roma, 1972; H . PIRENNE , Le città del Medioevo, trad. it., Laterza, 1974; W . ULLMANN , Il papato nel Medioevo, Roma-Bari, Laterza, 1975; G . PENCO , Storia della Chiesa in Italia, Milano, 1978, 2 voll. (ci siamo serviti in particolare del I vol.); G . TABACCO e G . C . MERLO , Medioevo. V-XV secolo, Bologna, Il Mulino, 1981; P . BREZZI , La civiltà del Medioevo Europeo, Eurodes, 1978; 4 voll.: I . 395-814; II . 814-1190; III . 1190-1313; IV . 1313-1453; C . WICKHAM , L’Italia nel primo Medioevo. Potere centrale e società locale (400-1000), trad. it., A . PAPALICH - G . PERRUCCHINI MATTARACCO , Milano, Jaca Book, 1983; G . TABACCO - G . G . MERLO , Medioevo, Bologna, Il Mulino, 1989; AA.VV., Magistra Barbaritas, Milano, Schwiller, 1984; V . FUMAGALLI , Città e campagna nell’Italia medievale, Bologna, 1985; K . BOSL , Il risveglio dell’Europa: l’Italia dei Comuni, Bologna, 1985; G . DUBY , La societé médiévale, Torino, Einaudi, 1985; S . MAZZARINO , L’Impero romano, 2 voll., Bari, 1986; O . CAPITANI , Storia dell’Italia medievale (410-1216), Roma-Bari, Laterza, 1986; M . MONTANARI , Alimentazione e cultura nel Medioevo, Roma-Bari, Laterza, 1988; H . PIRENNE , Storia d’Europa, introduzione di L. GATTO , Roma, Newton & Compton, 1996 2 ; H . PIRENNE , Le città nel Medioevo, Bari, Laterza (Universale Laterza 179), 1993; R . FOSSIER (a cura di), Storia del Medioevo; vol. I : I nuovi mondi (350-950), Torino, Einaudi, 1984; vol. II : Il risveglio dell’Europa (950-1250), Torino, Einaudi 1985; vol. III : Il tempo delle crisi (1250-1520), Torino, Einaudi, 1987; J . LE GOFF , La società dell’Occidente Medievale, Torino, Einaudi 1982; G . VOLPE , Il Medioevo, Firenze 1967; R . MORGHEN , Medioevo cristiano, Bari, Laterza (Universale Economica Laterza), 1991 3 . Successivamente sono uscite altre ristampe dell’opera immutate nel testo e nel numero dei capitoli. G . FALCO , La Santa Romana Repubblica. Profilo storico del Medio Evo, Milano-Napoli 1968 8 ; L . SIMEONI , Le Signorie, 2 voll., Milano, Vallardi (Collana storica della Vallardi), 1950; E . DELORT , La vita quotidiana nel Medioevo, Bari-Roma, Laterza (Storia e società), 1989; A . VAUCHEZ , I santi nel Medioevo, Milano 1980; ID ., I laici nel Medioevo. Pratiche ed esperienze religiose, Milano 1989; G . FOURQUIN , Storia economica dell’Occidente medievale, Bologna, Il Mulino, 1987; G . DUBY , L’arte e la società medievale, Bari, Laterza, 1977; C . VASOLI , La filosofia medievale, Bari, Laterza, 1971; G . ROSSETTI (a cura di), Forme di potere e struttura sociale in Italia nel Medioevo, Bologna, Il Mulino, 1977; V . BROCCOLI , Archeologia e Medioevo. Il punto sull’archeologia medievale in Italia, Roma-Bari, Laterza, 1986; E . SESTAN , Stato e Nazione nell’Alto Medioevo, Napoli 1952; P . E . SCHRAMM , Kaiser, Rom und «Renovatio», Leipzig-Berlin 1929; K . BOSL , Modelli di società medievale, Bologna 1979; R . MORGHEN , Civiltà medievale al tramonto, Roma 1971-1973; R . MOUSSIER , U . COULET , Francia e Inghilterra nella guerra dei cento anni, in La Storia, a c. di N . TRANFAGLIA e M . FIRPO , IV , Torino, UTET , 1986; E . GARIN , Medioevo e Rinascimento. Studi e ricerche, Firenze, Sansoni, 1966; N . COULET - J . P . GENET , L’Etat moderne: le droit, l’espace et les formes de l’état, Paris, 1990; A . TENENTI , La formazione del mondo moderno, Bologna, Il Mulino, 1990; G . TABACCO , Egemonie sociali e strutture del potere nel Medioevo italiano, Torino, Einaudi, 1991; J . HUIZINGA , L’autunno del Medioevo, a cura di L . GATTO , Roma, Newton & Compton 1997 2 ; A . PINCHERLE , Introduzione al cristianesimo antico, Roma, 1953, Bari, 1992; B . LUISELLI , Storia culturale dei rapporti tra mondo romano e mondo barbarico, Roma, 1992; B . LUISELLI , La formazione della cultura europea occidentale, Roma, Herder, 2003; E . BUONAIUTI , Storia del Cristianesimo, Roma, ed. Newton Compton 2002.

SEZIONE II . SAGGI SU SINGOLI PROBLEMI

S . MAZZARINO , La fine del mondo antico, Milano 1959; L . RUGGINI , Economia e società nell’“Italia annonaria”, Rapporti fra agricoltura e commercio dal IV al VI secolo d.C., Milano, Giuffrè, 1961; L . MUSSET , Le invasioni barbariche. Le ondate germaniche (appendice di A . A . SETTIA ), Milano, Mursia, 1989; G . ARNALDI , L’Italia delle invasioni, Roma-Bari, Laterza, 2002; B . LUISELLI , Cassiodoro e la Storia dei Goti, in Passaggio dal Mondo antico al Medioevo. Da Teodosio a San Gregorio Magno, Atti del Convegno (25-28 maggio 1977), Roma, Accademia Nazionale dei Lincei, 1980; O . BERTOLINI , Roma di fronte a Bisanzio e ai Longobardi, Roma 1941; P . DELOGU , Il regno longobardo in G . GALASSO , Storia d’Italia, vol. I , Torino, UTET , 1980; O . OSTROGORSKY , Storia dell’Impero bizantino, in G . GALASSO , Storia d’Italia, vol. 7/2, Torino, Einaudi, 1968; M . PACAUT , Il monachesimo e la riforma ecclesiastica (1049-1112), Milano, Vita e Pensiero, 1971; G . ARNALDI , Le origini dello Stato della Chiesa, Torino, UTET , 1987; F . GABRIELI , Maometto, Novara, De Agostini, 1972; N . DANIEL , Gli Arabi e l’Europa nel Medio Evo, Bologna, Il Mulino, 1981; U . RIZZITANO , Storia degli Arabi, Palermo, 1971; M . LOMBARD , Splendore e apogeo dell’Islam, VIII - XI secolo, Milano, Rizzoli, 1980; N . DA-NIEL , Gli Arabi e l’Europa nel Medioevo, Bologna, Il Mulino, 1981; H . PIRENNE , Maometto e Carlomagno, introduzione di L . GATTO , Roma, Newton Compton (Grandi Tascabili Economici), 1993; J . CALMETTE , Carlomagno, Torino 1948; G . BARRACLOUGH , Il crogiolo dell’Europa, in Da Carlo Magno all’anno Mille, Roma-Bari, Laterza 1978, I ed. Londra 1976; G . FOURNIER , Il regno franco, in La storia. I grandi problemi dal Medioevo all’età contemporanea, a cura di N . TRANFAGLIA e M . FIRPO , vol. II , pp. 123-144, Torino, UTET , 1988; AA . VV ., Nascita dell’Europa ed Europa carolingia: un’equazione da verificare, I , Spoleto, n. 27, 1981; P . RICH ´ E , I Carolingi, una famiglia che ha fatto l’Europa, Firenze, Sansoni, 1988; G . SERGI , L’Europa carolingia e la sua dissoluzione, in La storia. I grandi problemi dal Medioevo all’età contemporanea, vol. II , pp. 231-262, Torino, UTET , 1988; A . BARBERO , Carlo Magno. Un padre dell’Europa, Roma-Bari, Laterza, 2000; H . FICHTENAU , L’impero Carolingio, ed. it., Bari 1972; A . J . GUREVIC , Le origini del feudalesimo, Roma-Bari, Laterza, 1990; V . FUMAGALLI , Il Regno Italico, Torino, UTET , 1978; A . A . SETTIA , Le incursioni saracene e ungare, in La storia, a cura di N . TRANFAGLIA e M . FIRPO , I grandi problemi dal Medioevo all’età contemporanea, vol. II , Torino, UTET , 1986; E . BOUTROUCHE , Signoria e Feudalesimo, voll. I e II , Bologna, Il Mulino, 1971-1974; G . DUBY , Lo specchio del feudalesimo, Bari Roma, Laterza, 1981; F . L . GANSHOF , Che cos’è il Feudalesimo?, Torino, Einaudi, 1989; M . BLOCH , La società feudale, Torino, Einaudi (Piccola biblioteca Einaudi), 1987; C . G . MOR , L’età feudale, 2 voll., Milano 1952; P . TOUBERT , Feudalesimo mediterraneo. Il caso del Lazio medievale, introduzione di C . VIOLANTE , Milano, Jaca Book, 1980; G . DUBY , L’economia rurale nell’Europa medievale, Roma-Bari, Laterza, 1970; C . VIOLANTE , La società milanese nell’età precomunale, Roma-Bari, Laterza, 1974; S . RUNCI- MAN , Storia delle Crociate, Torino, Einaudi, 1966; R . MORGHEN , Gregorio VII e la Riforma della Chiesa nel secolo XI , Palermo, Palumbo, 1974; C . VIOLANTE , La pataria milanese e la riforma ecclesiastica. I : Le premesse (1045-1057), Roma, 1955; L . GATTO , Bonizone da Sutri e il suo Liber ad Amicum. Ricerche sull’età gregoriana, Pescara 1969; G . MICCOLI , Chiesa gregoriana, Firenze 1966; H . G . GRUNDMANN , Movimenti religiosi nel Medioevo, Bologna, Il Mulino, 1980; F . CARDINI , Studi sulla Storia e sull’idea di Crociata, Roma 1993; A . DUPRONT , Il sacro. Crociate e pellegrinaggi. Linguaggi e immagini, Torino 1993; P . ALPHANDERY - A . DUPRONT , La cristianità e l’idea di crociata (1929-1954), trad. it., Bologna, Il Mulino, II ed. 1989, con una informata introduzione di O. Capitani; P . BREZZI , Roma e l’Impero Medievale, Bologna 1974; ID. , I comuni medievali nella storia d’Italia, Torino 1960; A . FRUGONI , Arnaldo da Brescia nelle fonti del secolo XII , Torino 1989; Federico Barbarossa e l’Italia. Atti del Convegno di Roma, 1990, usciti ivi nel 1992; F . CARDINI , Il Barbarossa. Vita, trionfi e illusioni di Federico I imperatore, Milano, 1985; G . TABACCO , Egemonie sociali e strutture di potere nel Medioevo italiano, Torino 1979; R . MANSELLI , San Francesco, Roma 1981; C . H . HASKINS , La rinascita del XII secolo, Bologna, Il Mulino, 1982; H . DE LUBAC , Esegesi medievale, Roma, Jaca Book, 1986; E . GILSON , Abelardo e Eloisa, ed. it. Einaudi, Torino 1950; E . BUONAIUTI , Gioacchino da Fiore; i tempi, la vita, il messaggio, Roma, 1934; J . LECLERQ , Dottrine sulla Chiesa nella seconda parte del Medioevo, in Problemi di storia della Chiesa. Il Medioevo dei secc. XII - XIV , Milano, Vita e Pensiero, 1976; E . KANTORO- WICZ , Federico II imperatore, Milano, Garzanti, 1981; D . ABULAFIA , Federico II . Un imperatore medievale, Roma, Editalia, 1990; G . DUBY , La domenica di Bouvines. 27 luglio 1214, Milano, Club degli Editori, 1978; R . MORGHEN , Gli Svevi in Italia, Palermo, Palumbo, 1974; M . FUMAGALLI BEONIO BROCCHIERI , Federico II : ragione e fortuna, Roma Bari, Laterza 2004; G . ARNALDI , Studi sui Cronisti della Marca Trevigiana nell’età di Ezzelino da Romano, Roma, BISIME , 1963; R . DAVIDSOHN , Storia di Firenze, in 8 tomi, Firenze, Sansoni (Superbiblioteca), 1972-1973; L . GATTO , Sicilia medievale, Roma, Newton & Compton, 1992; S . TRAMONTANA , La monarchia normanna e sveva, Torino, UTET , 1986; G . GALASSO , Il Regno di Napoli, Il mezzogiorno angioino e aragonese 1266-1494, in ID . Storia d’Italia, vol. 15, Torino, 1992; D . MATTHEW , I normanni in Italia, Roma-Bari, Laterza, 1997; S.R . EPSTEIN , Sicily and its Markets. Development and Social Transformation, Cambridge, 1991; F . CORRAO , Governare un regno. Potere, società e istituzioni in Sicilia fra Trecento e Quattrocento, Napoli, 1991 (Nuovo Medioevo, 39); S . TRAMONTANA , Il regno di Sicilia: uomo e natura dall’ XI al XIII secolo, Torino, 1999; D . ABULAFIA , I regni del Mediterraneo occidentale dal 1200 al 1500. La lotta per il dominio, Roma-Bari, Laterza, 1999; J . P . CUVILLER , La Germania medievale. Nascita di uno stato (secc. VIII - XIII ), Firenze, Sansoni, 1985; A . RIGAUDI ÈRE , Pouvoirs et institutions dans la France Médiévale, II , Des temps féodaux aux temps de l’Etat, Paris, 1994; F . COGNASSO , La formazione delle grandi monarchie, vol. V , p. 1, Milano, Vallardi (Collana storica della Vallardi), 1962; E . DUPR ´ E THESEIDER , Roma dal Comune di popolo alla Signoria pontificia, Bologna 1952; J . LE GOFF , Tempo della Chiesa e tempo del mercante, Torino 1977; R . BARBER , Il mondo della cavalleria, Milano 1986; G . SALVE- MINI , Magnati e popolani nel Comune di Firenze dal 1280 al 1295, Milano, Feltrinelli, 1966; E . H . KANTOROWICZ , I due corpi del re. L’idea di regalità nella teologia politica medievale, Torino, Einaudi (Biblioteca di cultura storica), 1989; M . BLOCH , I re taumaturghi: studi sul carattere sovrannaturale attribuito alla potenza dei re particolarmente in Francia e Inghilterra, Torino, Einaudi, 1973; R . CESSI , Venezia ducale, Venezia 1963; G . CRACCO , Un altro mondo: Venezia nel Mediterraneo dal sec. XI al sec. XIV, Torino, UTET , 1986; L . OLSCHKI , L’Asia di Marco Polo, Firenze 1957; J . P . ROUX , La Religion des Turcs et des Mongols, Paris, 1984; G . C . MERLO , I Mongoli da Gengis Khan a Tamerlano, in Storia d’Italia dir. da G . GALASSO , vol. II , 1986; A . FRUGONI , Celestiana, Studi Storici, Istituto Storico Italiano per il Medioevo, Roma, 1954, n. ed. 1991; A . FRU- GONI , Il Giubileo di Bonifacio VIII , in Bollettino dell’Istituto Storico Italiano per il Medio Evo, LXII (1950), 2 a ed. a cura di A . DE VINCENTIIS , Roma-Bari, Laterza, 1999; L . GATTO , Il Pontificato di Bonifacio VIII : considerazioni e note, in Clio, XXXII , n. 2 (1996); Diavolo in pulpito. Spettri e demoni nelle prediche medievali, a cura di V . DORNETTI , Xenia, 1991; B . GEREMEK , Uomini senza padrone. Poveri e marginali fra Medioevo ed età moderna, Torino, Einaudi (Biblioteca di cultura storica), 1992; E . DUPR ´ E THESEIDER , I papi di Avignone e la questione romana, Firenze 1939; M . M . POSTAN , Economia e società nell’Inghilterra medievale dal XII al XV secolo, Torino, Einaudi, 1978; N . COULET , Francia e Inghilterra nella guerra dei Cent’anni, in La storia. I grandi problemi dal Medioevo all’età moderna, a cura di N . TRANFAGLIA e M . FIRPO , Torino, Einaudi, 1986; J . LE GOFF , Il Basso Medioevo, Milano 1967; H . BARON , La crisi del primo Rinascimento italiano. Umanesimo civile e libertà repubblicana in un’età di classicismo e di tirannide, Firenze, La Nuova Italia, 1970; G . CHERUBINI , L’Italia rurale del Basso Medioevo, Roma-Bari, Laterza, 1985; G . CHERUBINI , Le città italiane dell’età di Dante, Ospedaletto, Pisa, Pacini, 1991; G . CHERUBINI , La “crisi” del Trecento: bilancio e prospettive di ricerca, in Studi Storici, XV, 1974; G . CHITTOLINI (a cura di), La crisi degli ordinamenti comunali e le origini dello stato del Rinascimento, Bologna, Il Mulino, 1979; G . CHITTOLINI , Comuni e Signorie: Istituzioni, società, lotte per l’egemonia, Torino, UTET , 1981; G.M . VARANINI , Dal Comune allo stato regionale, in .La Storia.. cit., vol. II , Torino, UTET , 1986; C . VIOLANTE , La società italiana del basso medioevo, Milano, 1956; C . VIOLANTE , La società milanese nell’età precomunale, Bari, Laterza, 1974; G . VOLPE , Medioevo Italiano, Firenze, 1927; G . VOLPE , Questioni fondamentali sull’origine e lo svolgimento dei Comuni italiani, in Medioevo Italiano, Firenze, Sansoni, 1961; G . MILANO , I comuni italiani, Roma-Bari, Laterza, 2005; G . VOLPE , Una nuova teoria sulle origini dei Comuni, in Medioevo Italiano, cit.; P . PIERI , Il Rinascimento e la crisi militare italiana, a cura di G . CHITTOLINI , Bologna 1979; V . D’ALESSANDRO , Il mezzogiorno dagli Angioini agli Aragonesi, in La storia, cit., Torino, Einaudi, 1986; E . PONTIERI , Alfonso il Magnanimo, re di Napoli (1435-1458), Napoli, ESI , 1975; F . AUTRAND , Crisi e assestamento delle grandi monarchie quattrocentesche, in AA.VV., Storia d’Italia, Torino, UTET , II , 1979; N . VALERI , L’Italia nell’età dei Principati, in Storia d’Italia, Milano, Mondadori, 1949; J . HUIZINGA , L’autunno del Medioevo, introduzione di L . GATTO , Roma, Newton Compton (Grandi Tascabili Economici), 1992; N . VALERI , L’Italia nell’età dei principati, Milano 1949; Principi e città alla fine del Medioevo, a cura di S . GENSINI , Atti del V Convegno di Studio del Centro di Studi sulla civiltà del Tardo Medioevo (San Miniato, 20-23 ottobre 1994), Pisa, Pancini, 1996; E . GARIN , Il rinascimento italiano. Documenti di storia e pensiero politico, Milano 1941, I . CLOULAS , Lorenzo il Magnifico, Roma-Salerno 1986; A . C . MARTURANO , Cristo e la mafia dei Rus, Medioevo Russo, Poggiardo ( LE ) Atena 2004; A . C . MARTURANO , Mescekh, Il paese degli ebrei dimenticati. Viaggio intorno al Medioevo Russo, Atena ( LE ) 2004; A . C . MARTURA- NO , Storie di cavalieri e di Lituani. Medioevo Russo, Atena ( LE ) 2005.

SEZIONE III . REPERTORI BIBLIOGRAFICI. QUESTIONI DI METODO

Oltre alle Enciclopedie (per es. la italiana Treccani, 47 voll. di testo, più appendici e indici), si ricorrerà utilmente all’International Bibliography of Historical Sciences, a cura del COMIT ´ E INTERNATIONAL DES SCIENCES HISTORIQUES di Parigi. L’ultimo vol. è uscito nel 1993 ed è relativo agli studi di quello stesso anno. L’opera si compone degli spogli inviati dai Comitati Nazionali di Storia Generale. Ogni numero raccoglie cinque-seimila titoli di studi, monografie, saggi, note divisi per materia (Medioevo-Storia Romana Moderna ecc.); all’interno la divisione proposta è per ordine alfabetico d’autore. La consultazione è facilitata dall’Indice dei nomi pubblicato alla fine di ogni volume. Si veda, poi, la Bibliografia Storica Nazionale, a cura della GIUNTA CENTRALE per gli STUDI STORICI . Il I vol, è del 1930; l’ultimo è del 1998 e riguarda le opere degli anni 1995-1996. Menzioneremo quindi l’Annuario delle Biblioteche Italiane, a cura di E . APOLLONI con la collaborazione di M . MAIOLI ( I - II ) e F . SISINNI ( IV ), 5 voll., Roma, Palombi, 1969-1981, e la Guida Generale degli Archivi di Stato Italiani diretta da P . D’ANGIOLINI e C . PAVONE , 3 voll. [A-R], edita dal Ministero per i Beni Culturali e Ambientali - Ufficio Centrale per i Beni Archivistici, Roma 1981-1986 (pubblicazione non ultimata). Ricorderemo poi: G . MAZZANTINI e A . SORBELLI , Inventari dei manoscritti delle Biblioteche d’Italia, 83 voll., Forlì-Firenze 1891 (dal), ancora incompleta; G . CRUMPE . JACOB , The Legacy of Middle Ages, Oxford 1927, trad. it. L’eredità del Medioevo, a cura di C . GALIMBERTI , trad. di A.M. Dell’Oro, Milano, Vallardi, 1955; P . BREZZI , Fonti e studi di Storia della Chiesa, I-II , Milano, Marzorati, 1962; L . GAMBI , Una geografia per la storia, Torino, Einaudi, 1973; ID ., Per un Atlante Storico d’Italia, Torino, Einaudi (Piccola Biblioteca Einaudi); 1967; G . ALBERIGO , Decisioni dei Concili Ecumenici, a cura di G. A., Torino, UTET , 1979; H . FUHRMANN , Guida al Medioevo, Roma-Bari, Laterza, 1990; A . PETRUCCI , Medioevo da leggere, Torino, Einaudi, 1991; Libri e lettori nel Medioevo. Guida storica e critica, a cura di G . CAVALLO , Roma-Bari, Laterza (Universale Laterza 419), 1983; Aspetti dell’agiografia nell’Alto Medioevo, Palermo, Officina di Studi Medievali, 1983; O . CAPITANI , Medioevo passato prossimo, Bologna 1979; P . CAMMAROSANO , Italia medievale, Roma, Nuova Italia Scientifica, 1991; (ultima ed. Roma, Carocci, 2005) C . DOLCINI , Guida allo studio della storia medievale, Torino 1992; C . LEONARDI , L’eredità medievale, in Storia della Letteratura Italiana, a cura di E . MALATO , Roma 1995, pp. 45-136; J . SZUES ; Disegno delle 3 regioni storiche d’Europa, Messina 1996; S . GASPARRI , Prima delle nazioni. Popoli, etnie e regni fra antichità e Medioevo, Roma 1997; R . DONDARINI , Per entrare nella storia. Guida allo studio, alla ricerca e all’insegnamento, Bologna, CLUEB , 1999; A . BARBERO - C . FRUGONI , Medioevo, storia di voci, racconto di immagini, Roma-Bari, Laterza, 1999; L . GATTO , Viaggio intorno al concetto di Medioevo, V ed. riv. e aggior., Roma, Bulzoni, 2002; ID ., L’Atelier del medievista, III ed. riv. e corretta, Roma, Bulzoni, 2001; A . BARBERO e CH. FRUGONI , Dizionario del Medioevo, Bari, 1994; L . GATTO , Il Medio Evo nelle sue fonti, Bologna, ed. Monduzzi, 2002, ID ., Media Aetas, Bologna, ed. Monduzzi, 2002; S . TRAMONTANA , Capire il Medioevo: le fonti e i temi, Roma, Carocci, 2005; M . E . BUNSON , Dizionario universale del Medioevo. Intr. e rev. per l’ed. it. di L . GATTO , Roma, Newton Compton, 2002.





INDICE





Premessa. Tre “scommesse”, dieci “ricerche”, un nuovo saggio storico

I. Il Medioevo

II . Le invasioni barbariche

III . Storia della Chiesa

IV. L’impero medievale

V. Il feudalesimo

VI. Le ultime grandi invasioni

VII. Le crociate

VIII. L’Italia dei Comuni e delle Signorie

IX. I regni nazionali

APPENDICE. L’Italia, gli italiani e le loro città

È salvo il Medioevo?

Cronologia essenziale

Cenni bibliografici

Indice





