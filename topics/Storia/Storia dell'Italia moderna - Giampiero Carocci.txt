Prima edizione ebook: dicembre 2012

© 2012 Newton Compton editori s.r.l.

Roma, Casella postale 6214

ISBN 978-88-541-4838-3

www.newtoncompton.com

Edizione digitale a cura di Librofficina

Progetto grafico: Sebastiano Barcaroli

Immagine di copertina: © faberfoto_it/ iStockphoto





Giampiero Carocci

Storia dell’Italia moderna

Dall’Unità alla fine del ’900





Premessa



Quali sono i caratteri originari che, formatisi nel corso di una vicenda storica plurisecolare, ci danno i lineamenti fondamentali della società italiana alla vigilia dell’Unità? È possibile individuarne con sufficiente approssimazione almeno tre.



1. L’Italia centrale e settentrionale è il paese dalle molte città, ciascuna delle quali, con le sue tradizioni, la sua cultura, ha concorso a creare la grande civiltà del nostro paese. Ma i cittadini hanno disprezzato e, ancor più, hanno ignorato i contadini, che pure fornivano loro la rendita, dopo averne distrutto spesso le comunità di villaggio, i loro centri di vita autonoma insieme al potere dei signori feudali. Fra città e campagna c’è stata una netta subordinazione, priva di quegli aspetti unificanti offerti, in molti altri paesi, dalla presenza dello Stato, superiore sia alla città che alla campagna. I caratteri originari dell’Italia meridionale sono diversi, sono dati dal prevalere non della città ma del feudalesimo. Tuttavia anche il signore terriero, più che integrare nel suo potere i contadini, li ha ignorati e disprezzati, anziché vivere in campagna ha preferito i lunghi soggiorni nelle grandi città – Napoli e Palermo – dove spendeva la rendita. A partire dalla età della Controriforma l’unico potere che si è interessato dei contadini, ne ha tentato la difesa e ne ha salvaguardato in qualche misura la cultura e l’identità è stata la Chiesa cattolica.

2. Con i Comuni e poi con il Rinascimento l’Italia è stata uno dei paesi o addirittura il paese più colto e civile d’Europa; e anche quando, dopo il Rinascimento, ha perduto il primato, non è mai decaduta completamente nel rango dei paesi che oggi diremmo arretrati, grazie alla cultura diffusa nelle minoranze e grazie alla crescita economica presente in alcune regioni settentrionali, particolarmente la Lombardia. Ma si è sempre trattato di una cultura «alta», elitaria, che ha escluso, tranne sporadiche eccezioni, il popolo e ha dato a coloro che ne erano i depositari l’orgogliosa consapevolezza di far parte di una nazione, unificata dalla lingua di Dante.

3. In Italia non si è mai visto ciò che ha caratterizzato i principali paesi dell’Europa occidentale in età moderna: un re, uno Stato in grado, come abbiamo detto, di affermare la propria autorità sull’intero paese, in grado di unificare le diverse regioni, le diverse etnie e, in qualche misura, le città e le campagne, le diverse classi sociali, imponendo a tutti, o alla grande maggioranza della popolazione, il rispetto delle stesse leggi e il pagamento delle stesse imposte. Infatti gli intellettuali, pur sentendosi parte della cultura italiana, non l’avvertivano come il vincolo a un comune sovrano, servivano indifferentemente i sovrani stranieri e, come ha detto Gramsci, erano cosmopoliti.

Alla vigilia dell’Unità i caratteri fondamentali della società italiana erano dunque la separazione, accentuata in una misura ignota agli altri paesi occidentali, fra le città e le campagne, fra le élite e il popolo, fra le diverse regioni. Sebbene al Risorgimento abbiano partecipato anche numerosi gruppi di artigiani e di popolani, sebbene questi abbiano contribuito in larga misura a formare i Mille di Garibaldi, si è pur sempre trattato di minoranze, sicché guardando le cose nel loro complesso, si può dire che solo le minoranze colte si sentivano pienamente italiane. La maggioranza del popolo, di cui circa il 70% viveva in campagna sulla terra, si sentiva toscana, veneta, siciliana e via dicendo, o addirittura la sua consapevolezza civile non oltrepassava l’orizzonte ristretto del territorio che poteva percorrere a piedi o sul dorso dell’asino. Più che di un’Italia si dovrebbe parlare di tante Italie quante erano le regioni e le classi sociali che la costituivano. Tanto che uno degli studiosi più attenti dell’Italia liberale, Raffaele Romanelli, ha affermato con paradosso solo apparente che la storia dell’Italia unita, da noi scritta nell’ottica dei liberali che diressero il paese nei primi anni, è solo una delle numerose storie che sarebbe possibile scrivere, ponendosi nell’ottica delle tante aggregazioni umane – le regioni, le città, i borghi, i villaggi, le vallate – che, pur lungi dal partecipare a quel «plebiscito quotidiano» che è o dovrebbe essere la nazione, ne costituivano tuttavia il tessuto.





L’unificazione



Nell’Ottocento e nei primi decenni del Novecento molti paesi, che ancora ne erano privi, ambirono conseguire l’indipendenza, l’unità e le libere istituzioni che già avevano i maggiori Stati dell’Occidente, come l’Inghilterra e la Francia. Questo processo di autonomia nazionale, che neppure oggi è esaurito anche se profondamente snaturato, ha avuto le sue conclusioni più felici verso la metà dell’Ottocento in Italia e in Germania, sotto la guida rispettivamente del Piemonte e della Prussia.

Entrambi i processi (quello italiano è stato chiamato Risorgimento) si nutrivano di motivi tratti dalla tradizione storica, dalla cultura, dai bisogni della crescita economica, da considerazioni di rapporti internazionali di forza e di politica estera. In Germania i motivi dominanti furono lo sviluppo impetuoso dell’economia, che chiedeva l’unificazione del mercato nazionale, e le guerre condotte dalla Prussia contro l’Austria (1866) e contro la Francia (1870), che consentirono a Bismarck, statista grande ma sostanzialmente illiberale, di deprimere le aspirazioni liberali, che pure erano state forti nel 1848, e dar vita a un impero con molti aspetti autoritari. In Italia l’economia ebbe un ruolo secondario non solo perché la sua crescita era molto minore ma anche perché le regioni settentrionali, dove questa si manifestava, allacciavano rapporti commerciali più con i paesi transalpini che non con le altre regioni della Penisola. In compenso in Italia il principio nazionale ebbe con Giuseppe Mazzini il suo massimo assertore; e inoltre le idee liberali ebbero una importanza maggiore che in Germania, principalmente perché furono sostenute con fede profonda da colui che sul piano pratico fu l’artefice massimo del Risorgimento, il conte Camillo di Cavour. Per concludere su questo punto, in Germania prevalsero motivi materiali (l’economia e la guerra), in Italia prevalsero motivi ideologici e culturali (il principio nazionale e il liberalismo).

Cavour era un nobile piemontese di sentimenti liberali, attivo e moderno imprenditore agricolo e uomo d’affari, ammiratore dell’Inghilterra e della Francia, una natura profondamente vitale, una mente cosmopolita nutrita di cultura economica, politica e religiosa. Nel corso degli anni Cinquanta del secolo passato Cavour fu quasi ininterrottamente alla guida del governo di Torino, modernizzò il Piemonte e raccolse intorno al suo programma un numero ristretto ma qualificato di nobili e di borghesi piemontesi e delle altre regioni italiane che ne condivisero con crescente convinzione le idee politiche liberali e moderate (furono infatti chiamati moderati e poi anche Destra storica).

I sovrani di casa Savoia, Carlo Alberto e Vittorio Emanuele II, avevano abbracciato le idee nazionali e concesso lo Statuto (così si chiamava la costituzione liberale) per estendere i loro domini nella Valpadana. Cavour eseguì con perizia e fortuna questa politica, cui impresse inoltre il suggello profondamente liberale della sua fede. Diffidente del concorso popolare che si era avuto nella guerra del 1848-49 e consapevole della sua insufficienza, Cavour mirò a realizzare la politica nazionale «dall’alto» con l’azione diplomatica, fece partecipare il Piemonte alla guerra di Crimea (1854-56) e si alleò con Napoleone III, imperatore dei francesi, per fare guerra all’Austria e toglierle il Lombardo Veneto. La guerra ebbe luogo nel 1859 e si concluse vittoriosamente con l’acquisto della Lombardia; ma Napoleone la interruppe in modo improvviso, impedendo l’acquisto del Veneto che rimase all’Austria. Tuttavia, attraverso una serie di colpi di scena drammatici, spesso fortuiti ma quasi sempre fortunati, la guerra mise in moto un processo in forza del quale i liberali moderati delle regioni centro-settentrionali cacciarono i loro sovrani legati all’antico regime e proclamarono la volontà di unirsi al Piemonte, cosa che fu poi sancita mediante dei plebisciti.

Nessuno dei liberali moderati, compreso Cavour, pensava di unire al nuovo organismo politico l’Italia meridionale. Ma a questo pensarono, in modo autonomo dai liberali, le forze della democrazia, educata all’amore di patria dall’insegnamento di Mazzini: professionisti e artigiani, elementi della media e piccola borghesia, popolani prevalentemente centro-settentrionali. La loro cultura era certo inferiore a quella dei liberali, non veniva tanto dall’Inghilterra e dalla Francia quanto dal mito mazziniano di Roma, che urgeva liberare dal dominio papale. Mentre Cavour e i suoi seguaci estendevano alle altre regioni le istituzioni piemontesi, molti democratici erano di sentimenti repubblicani come il loro maestro Mazzini, e comunque tutti volevano che fosse una assemblea costituente eletta dal popolo a decidere se il nuovo Stato avrebbe dovuto essere un regno o una repubblica. Il loro capo fu Giuseppe Garibaldi, un uomo di bassa estrazione (da giovane era stato marinaio con la qualifica di mozzo), una figura singolare e affascinante di condottiero popolare, dotato di non comuni qualità militari e di una eccezionale capacità di valorizzare gli aspetti più nobili delle persone semplici. Nel maggio del 1860 Garibaldi, postosi alla testa di una spedizione, organizzata in Liguria e detta dei Mille, sbarcò in Sicilia e, nel giro di pochi mesi, da maggio a settembre, liberò dal dominio borbonico tutta l’Italia meridionale fino a Napoli, con l’idea di proseguire a Roma.

L’attitudine di Cavour nei confronti di questo inopinato e scomodo alleato fu un misto di appoggio (per sfruttare l’impresa a vantaggio di casa Savoia) e di ostilità. L’ostilità divenne totale dopo la conquista di Napoli. Fra gli ultimi mesi del 1860 e i primi del 1861 Cavour si impegnò a fondo per esautorare e sciogliere l’esercito volontario che si era formato nel Mezzogiorno al seguito di Garibaldi. Cavour non poteva ammettere l’esistenza del movimento politico cui Garibaldi si richiamava, l’esistenza di una democrazia che, composta in buona parte da repubblicani, riconoscendo solo a metà la legittimità del nuovo Stato monarchico e premendo per liberare Roma, si poneva come forza potenzialmente sovversiva dell’ordine interno e internazionale. Il nuovo Stato italiano rischiava addirittura di sfasciarsi se l’avventurosa politica di Garibaldi contro il papa Pio IX avesse suscitato la reazione delle potenze europee che, come la Francia e l’Austria, erano pronte a difendere la Chiesa.

Anche in questa battaglia Cavour riuscì vincitore. Non solo, ma il pretesto di difendere il papa dalla minaccia di Garibaldi gli consentì di far occupare dall’esercito piemontese lo Stato pontificio ad eccezione del Lazio (cioè l’Emilia, la Romagna, le Marche e l’Umbria). Il 17 marzo 1861 il Parlamento riunito a Torino proclamava la nascita del regno d’Italia. Pochi mesi dopo Cavour, appena cinquantenne, morì per una malattia improvvisa.

La conclusione del Risorgimento è stata un successo luminoso per la conseguita indipendenza nazionale e le sue istituzioni liberali. Essa però si presta anche a due considerazioni. La prima è che l’emarginazione dei democratici attuata da Cavour, pur giustificata dai motivi che abbiamo detto, creava un pericoloso vuoto politico sulla sinistra dello schieramento moderato che appoggiava il governo, disgustava e alienava dalle istituzioni la parte più attiva del popolo e della piccola borghesia, soprattutto nel Mezzogiorno, ne attizzava le tendenze al sovversivismo anarcoide oppure, come oggi si direbbe, al qualunquismo.

La seconda considerazione muove dalla constatazione che l’unità avvenne cacciando i sovrani del vecchio regime. Fra questi sovrani c’era, particolarmente potente per tradizione e per prestigio, il papa col suo Stato temporale al centro della Penisola. Lasciandogli il Lazio, Cavour sperava di mitigarne l’ira, di poter giungere a un accordo con la Chiesa e risolvere quella che fu chiamata la Questione romana. In questa occasione il liberalismo di Cavour, nutrito di idealità religiose, diede la sua manifestazione forse più alta. Egli mirò a una intesa, nella separazione reciproca sintetizzata con la celebre formula «Libera Chiesa in libero Stato», tra lo Stato laico e una Chiesa disposta a rinunciare al peso ormai anacronistico del potere temporale, a farsi tutta spirituale e ad accettare i princìpi moderni della libertà. Ma il papa rifiutò ogni intesa, e questo creò sulla destra delle forze di governo un vuoto politico, simmetrico a quello che abbiamo notato sulla sua sinistra. Il vuoto sulla destra era ben più pericoloso perché la Chiesa aveva l’appoggio dei contadini e della stragrande maggioranza del paese. L’opposizione intransigente (così fu chiamata) dei cattolici ha fatto sì che in Italia la religione, lungi dall’essere un elemento di unione, sia stata l’elemento principale di divisione.

Adesso che un nuovo ordine politico era stato creato e che era necessario accordarvi il paese, si manifestava in tutta la sua gravità quella divisione fra le élite e il popolo che abbiamo detto nella Premessa essere un carattere tradizionale della società italiana.





La Destra storica



All’indomani della sua costituzione il regno d’Italia, privo ancora del Veneto (in mano dell’Austria) e del Lazio (in mano del papa), era un paese di 22 milioni di abitanti, per la maggior parte contadini (piccoli proprietari e affittuari, mezzadri, salariati) in condizioni di paurosa arretratezza, sottoposti al flagello della malaria e a ricorrenti epidemie di colera e di vaiolo. In queste condizioni era praticamente l’intero Mezzogiorno con le Isole. Il centro e il nord si salvavano in parte. Ma nel nord, dove l’alimentazione fondamentale era il granturco, i contadini erano colpiti dal rachitismo e dalla pellagra. Quasi ovunque vivevano in una situazione arcaica di autoconsumo e di isolamento, non di rado in capanne e in caverne, spesso in promiscuità con gli animali. Non ci si muoveva dalla propria zolla di terra perché le strade erano poche, perché così si era sempre fatto e perché poco lontano gli uomini erano degli sconosciuti con i quali non ci si comprendeva. Infatti solo il 2-4% della popolazione parlava l’italiano: tutti gli altri conoscevano solo il loro dialetto, incomprensibile a chi era di una regione diversa. Basti dire che alcuni maestri piemontesi, inviati a insegnare in Sicilia, vennero presi per degli inglesi dalla popolazione locale. L’analfabetismo raggiungeva quasi l’80% della popolazione, mentre nemmeno l’uno per cento aveva un’istruzione postelementare.

Nella parte irrigua della Valpadana era diffuso un tipo di agricoltura moderna, basata su proprietà medie e grandi a conduzione capitalistica con forti investimenti di denaro nella terra. In Toscana la grande azienda a conduzione mezzadrile aveva dato luogo, nella sua plurisecolare evoluzione, a un paesaggio di alta civiltà. Tuttavia, a parte l’eccezione della Valpadana, si trattava di una agricoltura povera, i cui rendimenti medi per ettaro erano pari a metà di quelli francesi e a un terzo di quelli inglesi. L’industria era praticamente assente, eccetto quella della seta greggia e alcune piccole aziende tessili lungo l’arco alpino. Forti erano gli squilibri economici e civili fra le diverse regioni che avevano avuto evoluzioni storiche autonome l’una dall’altra. Al nord era abbastanza diffuso un relativo benessere, frutto della commercializzazione dei prodotti della terra, dell’artigianato e delle tante attività di una città come Milano. Inoltre, come abbiamo detto, al nord e al centro le città avevano dato luogo a una civiltà tipicamente cittadina. Benessere economico e civiltà cittadina mancavano nel Mezzogiorno, dove invece viveva, come sepolta nelle pieghe dei secoli, una civiltà contadina ricca di una sua arcaica nobiltà ma troppo difforme dai parametri mentali di una classe dirigente per la quale il Mezzogiorno era un mondo sconosciuto e pauroso, abitato da «barbari», da «africani», da «beduini».

Insomma, nel 1861 c’era uno Stato italiano ma non c’era ancora una società italiana, intesa come un insieme organico e fuso delle sue diverse componenti. Questa situazione fu riassunta efficacemente da un moderato piemontese, Massimo d’Azeglio, secondo il quale l’Italia era fatta ma bisognava ancora fare gli italiani.

Eppure questa società incolta e primitiva aveva delle élite di prim’ordine, era in grado di esprimere grandi intellettuali. Manzoni viveva ancora ma ormai il meglio di sé lo aveva già dato. Ippolito Nievo era morto naufrago nel 1861 dopo aver scritto alcune pagine splendide nel suo romanzo Le confessioni di un italiano. C’erano però altri due intellettuali ancora nel pieno della loro attività: Francesco De Sanctis, che di lì a qualche anno avrebbe innalzato con la sua Storia della letteratura un monumento alla nazione italiana; e Giuseppe Verdi, che con i suoi melodrammi produceva l’unico esempio italiano di cultura nella quale si riconoscevano, senza distinzione di classe sociale, le persone colte e il popolo. Come ha osservato lo storico Ernesto Ragionieri, alcuni decenni più tardi nelle campagne intorno a Firenze, dove nel frattempo si era diffuso il socialismo, i contadini cominciarono ad avere nomi come Otello, Aida, Amneris e simili. Questi nomi stavano a indicare che i genitori socialisti non affidavano più i figli ai santi tradizionali ma a valori nuovi, laici, i cui simboli essi trovavano negli eroi del melodramma.

Sia per Verdi che per De Sanctis (come per Nievo), nutriti di ideali risorgimentali, il tema della patria continuava a essere fondamentale e li distingueva dallo scettico pessimismo di un grande scrittore francese come Flaubert. Ma per entrambi il patriottismo, lungi dall’essere sinonimo di chiusura provinciale, fu uno stimolo a congiungere la loro cultura con quella europea. Pienamente all’unisono col pessimismo diffuso fra gli intellettuali occidentali diventerà invece un grande romanziere, il siciliano Giovanni Verga, che produrrà i suoi capolavori, come I Malavoglia e Mastro don Gesualdo, di lì a pochi anni.



La modernizzazione «dall’alto» fu il compito che si diedero i successori di Cavour, il gruppo dei moderati denominati Destra storica, che stettero al potere dal 1861 al 1876. Essi erano personalmente di sentimenti cattolici ma non clericali, erano toscani come il barone Bettino Ricasoli, emiliani come Marco Minghetti, lombardi come Emilio Visconti Venosta, piemontesi come Costantino Nigra, Giovanni Lanza, Quintino Sella. C’erano anche pochi ma qualificati espo-nenti del Mezzogiorno, come Silvio Spaventa. A parte alcune eccezioni (per esempio Sella, che era di una famiglia di industriali tessili), erano di norma agiati proprietari terrieri. Tutti erano ricchi di interessi culturali: religiosi (Ricasoli), scientifici (Sella), giuridico-politici (Silvio Spaventa e Minghetti). Nel Mezzogiorno la cultura migliore fu filosofica, nutrita di pensiero hegeliano, principalmente grazie ai contributi di Bertrando Spaventa, fratello di Silvio. I moderati diedero prova di notevoli capacità politiche e di severa moralità, tanto che, a giudizio di molti, sarebbero stati la miglior classe dirigente politica che l’Italia unita abbia mai avuto nei suoi più di centotrenta anni di vita. Se, come pare, quel giudizio è esatto, non è un caso che la Destra storica sia anche stata la classe dirigente politica che, anziché esprimere le aspirazioni del paese (poche tasse, pochi cambiamenti, decentramento dei poteri), più vi si contrappose con la ferma determinazione di guidarlo avendo una base sociale di consenso quanto mai risicata, stretta a sinistra dalla avversione dei democratici, dei rossi (come furono chiamati), e a destra dalla avversione dei cattolici intransigenti, chiamati i neri. Ricordiamoci di quanto detto sopra circa la tradizionale divisione fra le élite e il popolo.

La capacità reale dei moderati di rappresentare il paese era ancora più scarsa di quanto non concedesse loro il diritto elettorale. Questo era regolato da una legge piemontese che risaliva al 1848 e che assegnava il voto ai cittadini maschi dai 25 anni in su, in grado di leggere e scrivere e inoltre gravati da una imposta diretta annua di almeno 40 lire. Ne risultava che il voto era concesso a nemmeno 400.000 persone altolocate di sesso maschile, corrispondenti a circa il 2% della popolazione totale. Ma di norma solo la metà di quelle 400.000 persone partecipava effettivamente al voto. In linea di principio i moderati, ammiratori dell’Inghilterra col suo liberalismo politico e col suo decentramento amministrativo, avrebbero voluto introdurre in Italia il modello inglese e il decentramento, erano ostili a ogni invadenza dello Stato nella società. Ma la condizione obiettiva di cose li obbligò ad accantonare questi princìpi e ad abbracciare risolutamente i princìpi di un liberalismo basato sulla preminenza dell’accentramento e dell’azione diretta dello Stato sulla società: di uno Stato che per vari decenni continuò ad affidarsi al personale piemontese, quanto meno nell’alta burocrazia. L’istituzione del prefetto, del funzionario incaricato di rappresentare il governo nelle diverse province, simboleggiò il carattere accentrato che si volle dare allo Stato. Era stato Cavour, del resto, a indicare questa via quando, costretto ad affrontare i problemi del Mezzogiorno, aveva accantonato le sue idee favorevoli al decentramento.

I moderati usarono il potere per dirigere il paese con mano ferma e anche dura. Nei confronti delle classi popolari, soprattutto dei contadini e di quelli meridionali in particolare, non esitarono a negare la tutela dei diritti civili che, sulla carta, lo Stato liberale di diritto garantiva a tutti ma che nella pratica garantì solo alla borghesia. Introdussero la leva militare, che fu sentita da migliaia di contadini come un sopruso inesplicabile alla loro mentalità, un sopruso, per di più, che si scaricava quasi interamente sui meno abbienti, perché chi poteva si faceva surrogare pagando una determinata somma. I moderati inoltre costruirono strade e ferrovie, promulgarono nuovi codici, promossero l’istruzione elementare (anche se inizialmente con scarsi risultati: nel 1871, dopo dieci anni di unità, gli analfabeti erano scesi al 74% della popolazione). Per finanziare tutte queste iniziative vennero introdotte molte tasse, tanto che diventarono le più alte d’Europa e impoverirono ulteriormente quella che era già in partenza la parte più povera e più debole della popolazione, i contadini. Nonostante l’elevatezza delle tasse, le condizioni della finanza pubblica, oberata da spese ingenti, rimasero precarie durante il primo decennio unitario.

Nel 1861 e ancora per alcuni anni successivi il problema più grave e più impellente da affrontare fu quello del brigantaggio. Intere regioni del Mezzogiorno erano in un vero e proprio stato di guerra perché i contadini si erano dati al brigantaggio, sobillati dai fautori del vecchio regime e delusi dai risultati dell’unificazione che non aveva migliorato le loro condizioni, che non aveva dato la terra cui agognavano ma solo le tasse e la leva militare cui volevano sottrarsi. Questa piaga venne sostanzialmente guarita nel 1865 (solo qualche strascico durò fino al 1870), ma al prezzo di una vera e propria guerra che provocò la morte in combattimento di 7000 persone fra soldati e briganti e la fucilazione di 2000 briganti. Era un numero di morti superiore a quello provocato da tutte le guerre del Risorgimento.

Il brigantaggio non era che la manifestazione acuta e contingente di una questione di ben più lunga durata, che ha assunto col passare del tempo aspetti diversi e che nemmeno oggi può dirsi risolta, alla quale venne poi dato il nome di Questione meridionale. Con questo nome si intendevano e si intendono le condizioni di arretratezza e di relativa povertà nella quale vennero a trovarsi le popolazioni del Sud d’Italia quando l’esistenza dello Stato unitario le pose in contatto diretto con le popolazioni delle altre regioni, in particolare del Nord, più ricche, più colte, più evolute, meglio in grado di recepire gli stimoli dello sviluppo. La Questione meridionale è stata uno degli squilibri, il più grave, che ha afflitto e tuttora affligge l’Italia unita.

Un altro problema di lunga durata è stato la cosiddetta Questione romana, cioè la questione di ricongiungere Roma capitale all’Italia e stabilire l’intesa fra lo Stato e la Chiesa, come aveva cercato di fare Cavour. Per due volte Garibaldi tentò di fare ciò che Cavour gli aveva impedito nel 1860: liberare Roma con un atto di forza. Nel 1862 Garibaldi e un gruppo di seguaci sbarcarono in Calabria col proposito di raggiungere Roma. Ma sull’Aspromonte vennero fermati dall’esercito italiano in seguito a una scaramuccia nel corso della quale lo stesso Garibaldi rimase ferito a un piede. Il governo francese di Napoleone III, che era diventato il protettore del papa, con la cosiddetta Convenzione di settembre impose nel 1864 al governo italiano di dire (non si sa con quanta buona fede) che rinunciava a Roma e, come garanzia, di trasportare a Firenze la capitale del regno, che era rimasta fino allora a Torino. Nel 1867 Garibaldi fece il suo secondo tentativo di liberare Roma con la forza ma venne fermato a Mentana da un corpo di spedizione francese.

L’anno precedente, nel 1866, il governo italiano aveva preso alcuni provvedimenti (simili a quelli cui da circa un secolo erano ricorsi i governi riformatori in numerosi paesi cattolici e da ultimo in Piemonte) intesi a limitare i poteri del clero sulla società. Con il più importante di questi provvedimenti vari ordini religiosi vennero soppressi, i loro beni terrieri, pari a oltre 700.000 ettari, confiscati dallo Stato e venduti a privati.

Il papa non aveva atteso questi provvedimenti per gridare il suo sdegno contro il nuovo ordine di cose. Già due anni prima, nel 1864, con il Sillabo aveva condannato non solo le diverse manifestazioni del pensiero moderno, il liberalismo e il socialismo, ma anche le tendenze ostili al potere temporale, ai privilegi della Chiesa e alla sua supremazia sulla società. Aver sostenuto, con discrezione ma con fermezza, queste tendenze ostili al potere temporale, ai privilegi della Chiesa e alla sua supremazia sulla società torna a onore dei moderati e testimonia della grande funzione liberale svolta in Europa dall’Italia, la cui esistenza unitaria era incompatibile con lo Stato pontificio. Nello stesso tempo, il bisogno di combattere la Chiesa, che era la grande forza conservatrice presente nella Penisola, impediva ai moderati, nonostante l’avversione che nutrivano per i democratici, di dar vita a pieno titolo a un vero e proprio partito conservatore, a un partito di proprietari terrieri in grado di tenere sotto la loro influenza e dirigere politicamente i contadini, che erano invece diretti dal clero cosiddetto intransigente.

Nel 1866 la guerra mossa dalla Prussia all’Austria offrì l’occasione di liberare il Veneto, rimasto fino allora austriaco. L’Italia infatti si alleò con la Prussia e, sebbene sconfitta militarmente dall’Austria (per terra a Custoza e per mare a Lissa), approfittò della vittoria dell’alleato e ottenne il Veneto, eccetto Trento e Trieste.

Gli anni successivi alla guerra, fino al 1870, furono uno dei periodi più oscuri dello Stato italiano. Gli insuccessi militari ferirono l’orgoglio nazionale di molti patrioti, provocarono una sorta di complesso d’inferiorità nei confronti delle altre potenze, un desiderio velleitario di riscatto, un sentimento diffuso di malessere spirituale. A questo proposito un eminente giurista e storico, Arturo Carlo Jemolo, ha fatto una osservazione molto appropriata, dicendo che le delusioni militari (come erano state quelle del 1866 e come sarebbe stata nel 1896 la sconfitta di Adua in Etiopia) erano per i popoli l’equivalente di ciò che per gli individui sono le frustrazioni e umiliazioni sessuali. Ciò non riguardava allora la grande maggioranza del popolo italiano che, come sappiamo, era estraneo a ogni consapevolezza nazionale. Riguardava però le minoranze politicamente attive, in particolare quelle dei democratici che dalle sconfitte militari trassero nuovo alimento al loro risentimento contro il governo e a vaghi desideri di ingrandire il territorio della patria con quello che cominciava a essere l’irredentismo, cioè l’aspirazione a liberare i territori italiani rimasti sotto l’Austria: Trento e Trieste. L’irredentismo aveva un carattere democratico ma si prestava a diventare lo strumento di avventure diversive al di là dell’Adriatico, avventure accarezzate dal re insieme o in alternativa a progetti di eliminare il regime parlamentare, che era stato introdotto da Cavour, e tornare a quello costituzionale previsto dallo Statuto. Ma questi progetti antiparlamentari avevano bisogno dell’appoggio dell’esercito, mentre le sconfitte del 1866 lo avevano discreditato. Un’altra possibile via reazionaria era quella autoritaria e plebiscitaria imboccata in Francia da Napoleone III. Ma anche questa via era resa impossibile dal fatto che in Italia il popolo era estraneo alla nazione e allo Stato, non era utilizzabile in senso conservatore dai detentori del potere, come in Francia faceva Napoleone III.

Gli anni 1866-70 furono particolarmente difficili anche sotto il profilo materiale. Le spese di guerra e una recessione economica mondiale provocarono un ulteriore peggioramento della finanza pubblica. Per fronteggiare il pericolo di una bancarotta dello Stato fu necessario svalutare la lira e ricorrere nel 1868 alla tassa sul macinato, cioè sulla farina dei cereali e del granturco. Era una tassa particolarmente odiosa perché colpiva la parte più povera della popolazione e in modo particolarmente evidente (e quindi particolarmente odioso) i contadini che portavano al mulino il proprio grano da macinare. La tassa suscitò moti di rivolta che furono inflessibilmente repressi con 257 morti e oltre 1000 feriti.

Dopo tante avversità, il caso inviò all’Italia una opportunità quanto mai felice, che gli uomini del governo ebbero il merito di saper sfruttare. Nel 1870 la Francia venne sconfitta dalla Prussia e cadde Napoleone III, il protettore del papa e del suo potere temporale. Il re Vittorio Emanuele II avrebbe cavallerescamente voluto accorrere in aiuto del sovrano francese, che tanto aveva fatto in favore del Piemonte nella guerra del 1859. Di parere diverso fu però il governo, guidato da Lanza con Visconti Venosta ministro degli Esteri e Sella ministro delle Finanze. Costoro sostennero con fermezza la necessità di approfittare della occasione che si presentava. Minghetti, pur non facendo allora parte del governo, gli fornì il suo aiuto in consigli e suggerimenti. La volontà di questi uomini si impose su quella del re. Di conseguenza venne inviato contro Roma un corpo armato, cui il papa fece opporre dai suoi una resistenza solo simbolica. Il 20 settembre 1870 i bersaglieri entrarono in Roma attraverso una breccia aperta nelle sue mura vicino a Porta Pia.

Si trattava di un avvenimento di importanza grandissima non solo per l’Italia, che ebbe finalmente la sua capitale a Roma, ma per l’intera cristianità, e come tale fu salutato dai liberali. Era finito il potere temporale della Chiesa, un potere ormai inutile e anacronistico, un impaccio per l’espressione di una spiritualità religiosa che volesse essere in armonia con i tempi moderni. Ma Pio IX e i suoi successori la pensavano diversamente, vollero restare chiusi in Vaticano, dichiarandosi prigionieri, e tali rimasero fino alla Conciliazione del 1929. Per regolare i rapporti dello Stato italiano con la Chiesa sulla base della reciproca separazione, come aveva voluto Cavour, nel 1871 fu fatta la cosiddetta Legge delle guarentigie, cioè delle garanzie che l’Italia offriva al papa per la sua indipendenza. Pio IX e i suoi successori non vollero riconoscere la legge, ma questa, applicata unilateralmente dall’Italia, assicurò sempre al papato la più assoluta indipendenza e gli consentì di svolgere nella sua pienezza il magistero spirituale.

Il trasferimento a Roma della capitale costituì un notevole rafforzamento dello Stato italiano, sulla cui vitalità molti fino allora erano stati dubbiosi. Venne tolto ogni pretesto alle mene dei reazionari che si erano rifugiati nella città del papa e, dalla parte opposta, agli incauti tentativi di Garibaldi di liberare Roma con un colpo di forza. Anche il regime parlamentare ne uscì consolidato, rendendo da allora impossibili i tentativi di Vittorio Emanuele II di tornare al regime costituzionale con i ministri responsabili verso la Corona ma non verso il Parlamento. Le condizioni materiali del paese e quelle della pubblica finanza migliorarono, grazie al boom che l’economia mondiale ebbe nel 1870-73 e che fece sentire le sue conseguenze in Italia, e grazie alla avveduta politica finanziaria dei governi, presieduti dapprima da Lanza e poi da Minghetti, che fecero uscire il bilancio pubblico dal baratro nel quale era caduto e lo misero in pareggio nel 1876.





La Sinistra al potere



Il 18 marzo 1876, pochi giorni dopo aver dato l’annuncio che il pareggio del bilancio era stato conseguito, il governo, presieduto da Minghetti, fu messo in minoranza da un voto parlamentare nel quale il partito che fino allora era stato all’opposizione, la Sinistra, si alleò con una parte dei moderati, quelli toscani capeggiati da un notabile fiorentino, Ubaldino Peruzzi, e legati ai grandi finanzieri italiani e francesi interessati nelle compagnie ferroviarie. Il governo della Destra, per iniziativa di Silvio Spaventa, progettava di statizzare le compagnie ferroviarie, e ciò era malvisto da Peruzzi e da molti deputati della Sinistra. Così, in un modo parlamentarmente corretto, la Destra storica cadde e la Sinistra, detta anch’essa storica, andò al potere.

Già nel Parlamento subalpino e poi in quello italiano c’era stato un gruppo di deputati di Sinistra che col passare degli anni, soprattutto dopo il 1870, diventarono sempre più numerosi. In parte erano democratici che avevano accettato la monarchia, ma il loro aumento numerico era dato prevalentemente dai rappresentanti del Mezzogiorno che in maggioranza esprimevano non già ideali democratici ma piuttosto il malcontento delle clientele locali (formate intorno a un notabile nel collegio elettorale, nel municipio, nelle opere pie, ovunque c’era sul luogo una posizione di potere) per quella che veniva giudicata una dittatura imposta all’intero paese dai moderati, in grande maggioranza delle regioni settentrionali e centrali. Le clientele locali erano allora una caratteristica di tutti i paesi, ma quelle presenti in Italia, soprattutto nel Mezzogiorno, erano di qualità particolarmente scadente. La struttura della proprietà, con forti concentrazioni e forti parcellizzazioni, impediva infatti il formarsi di una robusta classe dirigente a livello locale basata sulla media proprietà terriera, quale esisteva invece nelle campagne francesi. Nonostante questi gravi difetti, la Sinistra meridionale svolse una importante funzione nazionale perché incanalò nel Parlamento il malcontento delle clientele e frenò le loro tendenze a imboccare la via della protesta borbonizzante e antiunitaria.

I moderati erano di norma persone di specchiata moralità, mentre invece nelle clientele meridionali era diffuso il piccolo affarismo, lo scambio di favori, l’uso spregiudicato della mafia e della camorra. È indicativo di una mentalità il fatto che i moderati, in grande maggioranza proprietari terrieri delle regioni settentrionali e centrali, non si preoccuparono mai di eliminare alcuni difetti presenti nei catasti, per cui le imposte sulla proprietà fondiaria erano molto più elevate nel centro-nord che nel sud. Avvenne in tal modo che il grosso della classe dirigente politica pagasse imposte particolarmente elevate. Il passaggio dalla Destra alla Sinistra coincise dunque con un abbassamento deciso nel livello morale e anche culturale della classe dirigente politica. In compenso questa fu più ampia, meglio in grado di esprimere le aspirazioni della borghesia, comprese alcune frange della piccola borghesia, mentre invece i moderati erano stati espressione di ristrette élite della borghesia e della aristocrazia imborghesita.

La Sinistra rimase quasi ininterrottamente al governo fino al 1896, guidata da Agostino Depretis, un esperto parlamentare piemontese, fino alla sua morte nel 1887, e poi da Francesco Crispi, un ex patriota siciliano collaboratore di Garibaldi, che aveva poi fatto piena adesione alla monarchia e che sognava un’Italia potente che riscattasse le sconfitte patite nel 1866. Depretis adottò una politica parlamentare, destinata poi a essere quasi sempre seguita, detta trasformismo e consistente nel far convergere dentro la maggioranza governativa il maggior numero possibile di deputati, senza tener conto della bandiera politica sotto cui militavano, di sinistra o di destra. Per ottenere questo scopo venivano concessi favori sottobanco ai singoli deputati e ai loro protetti. Il trasformismo ebbe il merito di aumentare la stabilità del governo ma ne frenò la capacità di prendere decisioni energiche a causa della preoccupazione di non offendere gli interessi contrastanti, di sinistra e di destra, che lo sorreggevano in Parlamento. Il trasformismo inoltre favorì la decadenza del costume morale di molti deputati.

Personalmente Depretis era un uomo di moralità specchiata. Nonostante il grande potere di cui dispose, condusse sempre una vita modesta. Ma i bisogni della politica trasformistica lo indussero a sfruttare e favorire l’involuzione morale dei singoli deputati, appoggiandosi alla Banca romana, un istituto di credito da cui egli si fece dare grosse somme di denaro da distribuire a chi lo sosteneva politicamente. L’andazzo fu seguito anche dai suoi successori e nel 1893-95, come vedremo a suo luogo, diede vita a un grosso scandalo bancario. L’opinione pubblica, consapevole della doppia faccia di Depretis, corruttore cinico e personalmente onesto, lo definì sprezzantemente water-closet, ultimo ritrovato della tecnica, per indicare un oggetto che, pur rimanendo pulito, stava in contatto con la lordura.

L’andata al potere della Sinistra non significò solo questa involuzione nella morale e nel costume. Contro la visione elitaria dei moderati, la Sinistra aveva sempre agitato la bandiera della democrazia sulla quale stava scritto che le condizioni dei più deboli e dei più poveri dovevano migliorare e che la libertà doveva estendersi gradualmente a tutti. Durante il primo decennio unitario Crispi, che era stato la mente politica dell’impresa dei Mille, aveva tentato di modificare l’assetto dato da Cavour nel 1860 e di sanare, almeno in parte, la divisione esistente fra il paese e lo Stato diretto dai moderati, affermando che la base legale delle istituzioni consisteva nel patto stretto dalla monarchia con la democrazia, da Vittorio Emanuele II con Garibaldi. Il tentativo era fallito ma restava indicativo di una tendenza. Inoltre durante i primi anni di governo dopo il 1876 la Sinistra eseguì tre importanti riforme: abolì gradualmente l’odiata tassa sul macinato, potenziò l’istruzione elementare con la legge Coppino (così chiamata dal nome del suo autore, ministro della Pubblica istruzione nel 1877), eseguì nel 1882 una riforma elettorale.

I vantaggi della abolizione della tassa sul macinato furono più di apparenza che di sostanza perché la tassa venne poi praticamente sostituita da consistenti aumenti del dazio comunale sulla farina. In conseguenza della legge Coppino gli analfabeti diminuirono, passando dal 74% della popolazione nel 1871 al 37,6% nel 1914; ma il grosso della diminuzione si ebbe solo dopo il 1900. La legge Coppino fu importante perché sancì, per la prima volta, l’obbligo della istruzione elementare gratuita. È vero però che l’obbligatorietà rimase a lungo lettera morta perché nel mondo dei contadini e dei poveri i genitori preferirono far lavorare i figli in modo che contribuissero al magro reddito familiare, magari portando al pascolo la capra e raccogliendo una fascina di legno da ardere nel focolare.

La riforma principe della Sinistra fu quella elettorale, la riforma dove con più forza si manifestava la contrapposizione di princìpi con la Destra: mentre Cavour e i suoi successori avevano concepito e concepivano il diritto al voto come una funzione della proprietà (cioè solo chi era proprietario vi aveva diritto), la Sinistra lo concepiva come un diritto personale naturale e quindi tendenzialmente universale. La legge del 1882 abbassò a 21 anni l’età necessaria per essere elettore, abbassò l’imposta diretta da pagare annualmente da 40 lire a poco più di 19 lire e soprattutto concesse il diritto a tutti quelli che sapevano leggere e scrivere, anche rudimentalmente, anche se non pagavano nessuna imposta. Il corpo elettorale passò da 400.000 unità a oltre 2 milioni e il diritto al voto divenne tendenzialmente universale il giorno che l’analfabetismo fosse stato debellato. Sarebbe stato difficile concedere di più con la situazione che c’era, cioè con le campagne in mano ai cattolici nemici delle istituzioni. Del resto, il fatto stesso dell’avvento della Sinistra aveva fatto aumentare la partecipazione effettiva al voto, che passò dal 50% al 60% del corpo elettorale, e tale rimase fino al 1919.

Con la riforma del 1882, e già prima con l’andata al potere della Sinistra, nasceva la democrazia italiana. Nasceva con tutti i suoi gravi difetti di natura trasformistica, ma tuttavia era una democrazia i cui caratteri non sarebbero stati modificati dalla successiva riforma elettorale del 1912 e che sarebbero rimasti sostanzialmente immutati fino al 1919. Per i liberali conservatori della generazione successiva a quella di Depretis questa democrazia fu sempre un pruno nell’occhio. Nel 1914 Salandra si proporrà di combattere, secondo le sue parole, il sistema politico introdotto nel 1876. Qualche anno più tardi il filosofo Gentile attribuirà al fascismo il compito di restaurare lo Stato distrutto nel 1876.

Nel 1882 venne anche stipulata la Triplice alleanza con la Germania e l’Austria, e tre anni dopo venne iniziata una politica di espansione coloniale nel Mar Rosso e contro l’Etiopia, e vennero gettate le basi delle future colonie della Eritrea e della Somalia. Pur attraverso successi alternati a rovesci (Adua!), anche l’Italia si avviava a prendere il suo posto, l’ultimo posto, fra le grandi potenze europee nella gara dell’imperialismo.

Nonostante le gravi difficoltà di cui parleremo più avanti, gli anni Settanta e Ottanta furono un periodo di consolidamento e di crescita delle strutture moderne, borghesi. La popolazione aumentò, passando dai 26,8 milioni del 1871 ai 32,9 del 1900 (e poi ai 35,8 del 1911). Ci furono un inizio di industrializzazione e una intensa attività edilizia che portò nelle città principali trasformazioni analoghe a quelle che si erano fatte e si andavano tuttora facendo all’estero, con vaste pianificazioni urbanistiche, risanamento di vecchi centri fatiscenti, costruzione di edifici pubblici, monumenti di prestigio, case residenziali per il ceto medio. In questa atmosfera creata dalla fede nella patria, nel progresso, nella scienza, cementata culturalmente dal positivismo, politicamente dal trasformismo ed economicamente dal protezionismo doganale sul ferro e sul grano, si consolidò e si unificò una parte della borghesia italiana, con caratteri simili a quelli delle più mature sorelle d’Oltralpe. La sua cultura andò crescendo. Ancora nel 1880 un giornale popolare come Il Messaggero di Roma tirava appena 20.000 copie. Ma nel ventennio successivo giornali come La Tribuna e Il Secolo arrivarono a tirature di 100.000 copie. Sul piano del costume e della mentalità un manifesto indicativo di questa borghesia fu l’esposizione industriale che si tenne a Milano nel 1881. Insieme alla esposizione fu allestito il Ballo Excelsior, poi replicato molte volte nelle altre città, nel quale esibizioni di ballerine esaltavano la Civiltà, il Progresso, la Concordia, le forze della Luce vittoriose su quelle dell’Oscurantismo. C’era poi un’altra parte della borghesia, che viveva all’ombra delle sacrestie, legata al clero intransigente e meno o per nulla sensibile agli ideali del progresso e della scienza, ma che tuttavia, soprattutto nel Veneto e in Lombardia, lavorava, produceva e andava ormai accettando la patria comune.

La fiducia nel progresso, ingenua e fragile ma reale, era tanto più da prendere in considerazione in quanto non mancavano certo le difficoltà. Durante l’ultimo quarto del secolo scorso l’economia europea fu colpita da una crisi agraria, provocata dalla concorrenza del grano americano, e da numerose crisi cicliche industriali. Per sostenere l’agricoltura e promuovere l’industria, il governo aumentò e introdusse nel 1887 dei dazi doganali sul ferro e sul grano. I dazi crearono una solidarietà di interessi fra gli industriali, praticamente tutti settentrionali, e i proprietari e affittuari terrieri, presenti al Nord come al Sud. In questo senso, come abbiamo detto, i dazi concorsero a unificare la borghesia italiana. Ma l’effetto di quelli sul grano fu diverso da regione a regione: in quelle del Nord i dazi promossero un ammodernamento dell’agricoltura, mentre in quelle del Sud favorirono soprattutto i grandi proprietari assenteisti percettori di rendita. Quanto ai dazi industriali, contribuirono a promuovere una certa crescita ma, a giudizio dello studioso americano Gerschenkron, il loro effetto sullo sviluppo avrebbe potuto essere di gran lunga maggiore se il governo, anziché cedere alle pressioni delle lobbies più potenti, come la Società Generale di Navigazione, e concentrare la protezione sulla siderurgia, settore nel quale primeggiava la fabbrica impiantata di recente a Terni, l’avesse concentrata sulle industrie meccaniche.

Il nostro paese fu colpito in misura particolare dallo stato generale di malessere dell’economia europea, tanto che nel 1880-1900, nonostante l’inizio di industrializzazione, aumentò il divario fra il reddito pro capite italiano e quello dei paesi più industrializzati. In Italia il malessere dell’economia fu maggiore che all’estero perché alle cause di carattere generale ricordate sopra se ne aggiunsero altre, squisitamente italiane: una crisi dell’edilizia in seguito ad avventate speculazioni finanziarie, e il forte deficit del bilancio dello Stato (a differenza della Destra, la Sinistra aveva largheggiato nell’uso della spesa pubblica). A queste cause se ne deve aggiungere una terza, insorta in seguito all’andata al potere di Crispi, che aveva reso tempestose le relazioni diplomatiche con la Francia e accettato la rottura del commercio con questo paese, il che privò l’Italia del 40% delle sue esportazioni. Le condizioni alimentari del popolo peggiorarono perché diminuì il consumo del grano, colpito dal dazio, e aumentò quello del granturco. Peggiorarono soprattutto le condizioni dei contadini, come si evince dal fatto che nel 1871-1901 il loro numero aumentò, sebbene l’apporto del settore agricolo alla formazione del reddito nazionale diminuisse, passando dal 57,6% al 50,2%.

Per cercare di rimediare a questo stato di cose le classi popolari cittadine e i contadini seguirono due vie diverse: l’organizzazione politica e sindacale intesa a difendere il salario, e l’emigrazione.

La nascita in quegli anni del movimento operaio, conseguenza non solo della industrializzazione ma anche della presenza in Valpadana di una agricoltura capitalistica condotta con manodopera salariata, fu un altro sintomo di crescita e di irrobustimento del paese. Un carattere del socialismo italiano fu di avere una grande diffusione nelle campagne, fra i braccianti e poi anche fra i mezzadri. Un altro carattere tipico del socialismo italiano, affermatosi a partire dalle elezioni del 1899, fu la conquista col voto delle amministrazioni comunali. Nel 1885 i braccianti del Mantovano, che si erano organizzati in leghe di resistenza sindacale, diedero vita, con grande preoccupazione dei ceti proprietari e delle autorità, a un primo grande sciopero. Ma il suo successo fu scarso, come indica il fatto che fino al 1900 i salari agricoli rimasero praticamente stazionari.

Anche in Italia, come ovunque, gli operai, e in un primo tempo gli artigiani, costituirono il nerbo dell’associazionismo. Le prime associazioni operaie si erano ispirate all’insegnamento di Mazzini e non erano socialiste. Non può definirsi socialista in senso stretto nemmeno il movimento rivoluzionario, diffuso nel decennio compreso fra il 1870 e il 1880, dominato dalla personalità dell’anarchico russo Bakunin, che propagandò un insurrezionalismo assai velleitario. Nel corso degli anni Ottanta nacquero due piccoli partiti socialisti: uno in Romagna, guidato da Andrea Costa, e un altro a Milano, composto tutto da operai. Nel 1892 venne fondato il partito dei lavoratori, che l’anno successivo assunse il nome di partito socialista dei lavoratori italiani. Contemporaneamente nasceva a Milano la prima camera del lavoro, organo dei sindacati. Il merito principale della fondazione del partito socialista va a Filippo Turati, un intellettuale lombardo che, dopo aver militato nelle file della democrazia, diventò la personalità di maggior spicco del socialismo italiano.

Anche i cattolici intransigenti, nemici dello Stato italiano, presero delle iniziative a favore del popolo nel Veneto e in Lombardia. Essi avevano dato vita nel 1874 alla Opera dei congressi, una organizzazione legata al clero che fondò, sul modello di quanto facevano i cattolici tedeschi, una rete di banche rurali, difese nelle campagne i contadini piccoli proprietari e organizzò nelle città delle società di mutuo soccorso.

Ma tutte queste iniziative di socialisti e di cattolici riguardavano prevalentemente il nord del paese ed erano piccola cosa rispetto alla miseria generale da cui erano afflitti i contadini veneti e meridionali, che solo saltuariamente trovavano lavoro, sottoposti alla doppia pressione della crescita demografica (che faceva aumentare l’offerta di lavoro) e della crisi agraria (che faceva diminuire la domanda di lavoro). Nel Mezzogiorno le piazze dei paesi si trasformarono in mercati di uomini, che speravano ma non sempre riuscivano di essere assoldati a giornata come braccianti. In quelle regioni il reddito pro capite era meno della metà che al nord. I contadini presero allora il rimedio estremo ed eroico di emigrare oltre Oceano (lo stesso facevano i contadini di altri paesi europei sovrappopolati), lasciarono la patria e i mille legami affettivi che qui avevano e a decine di migliaia si trasferirono con le famiglie in Argentina, in Brasile, negli Stati Uniti, dove diedero un contributo di tutto rilievo al popolamento e allo sviluppo di quei grandi paesi, ricchi di ogni opportunità ma poveri di uomini. Intorno al 1880 emigrarono annualmente dall’Italia 80.000 persone, aumentarono a 240.000 nel 1900, a 873.000 nel 1913. Per la quantità di persone coinvolte, l’emigrazione transoceanica fu una grandiosa tragedia umana e un non meno grandioso processo di razionalizzazione economica.





L’età crispina e la crisi di fine secolo



Nel luglio del 1887 il vecchio Depretis morì, lasciando uno stato generale di malcontento e di malessere per la sua gestione del potere, giudicata corruttrice nei confronti del Parlamento, debole e incerta nelle decisioni di governo. Da più parti si invocava un «uomo forte» in grado di rimediare a quelli che sembravano i difetti del presidente defunto. La classe dirigente politica, nella sua grande maggioranza, vide l’uomo forte in Crispi, che si era opposto al trasformismo di Depretis ma poi aveva tranquillamente accettato di entrare a far parte del suo ultimo ministero. Infatti Crispi, succeduto a Depretis alla guida del governo, ne ricalcò pari pari, semmai accentuandolo, il trasformismo.

Tuttavia la sua forte e complessa personalità era lungi dall’esaurirsi nell’arte di favorire le clientele parlamentari. Egli associò al trasformismo l’energia, o meglio l’attivismo nel dirigere il governo e l’esecuzione di alcune importanti riforme. Altri aspetti meno lodevoli della sua azione di governo furono la repressione del movimento operaio, di cui non comprese mai l’importanza ai fini della crescita democratica del paese, l’autoritarismo nei confronti dell’opposizione parlamentare e l’ambizione di fortificare la solidarietà nazionale con una politica estera molto attiva. Ci fu inoltre in lui una spiccata sensibilità per la cultura e per la propaganda, di cui comprese tutta l’importanza in un’epoca che apriva spazi sempre più ampi alla opinione pubblica. Curò l’uso della informazione giornalistica e sognò di edificare, nel gusto fastoso e retorico dell’età umbertina, monumenti intesi a dar lustro alla patria e alle sue istituzioni. Ebbe tra i suoi collaboratori svariati intellettuali (come lo scrittore Alberto Pisani Dossi) e il suo giornale, La Riforma, era tra i migliori dell’epoca. Per alcuni aspetti la figura di Crispi anticipa quella di Mussolini, sebbene l’amore per i princìpi nati dalla Rivoluzione francese lo distinguesse in modo netto dal dittatore fascista, che invece diceva di detestarli. Ma lo univa a questo l’attivismo e l’amore infelice per la politica estera, che provocò la sua rovina politica e poi quella di Mussolini e dell’Italia.

Tra le riforme dei governi Crispi è da ricordare il nuovo codice penale, fatto dal democratico Giuseppe Zanardelli, ministro Guardasigilli nel 1887-91. Il codice, primo in Europa, abolì la pena di morte. Un’altra riforma importante fu il riordinamento finanziario e bancario, fatto da Sidney Sonnino, un conservatore di elevate doti intellettuali e morali che collaborò con Crispi in qualità di ministro delle Finanze nel 1893-96.

La crisi economica iniziata negli anni Ottanta, di cui abbiamo parlato nel capitolo precedente, diventò anche sociale e politica, caratterizzando l’età crispina (1887-96) e quella successiva fino al 1900. Le riforme furono degli espedienti con cui Crispi cercò di far fronte allo stato generale di crisi. Altre riforme furono attuate o tentate da Giovanni Giolitti, che nel 1892-93 fece la sua prima prova di presidente del Consiglio, guidando un ministero nettamente orientato a sinistra, senza i compromessi del trasformismo e inteso a fronteggiare il malcontento del paese salvaguardando i princìpi del garantismo liberale nei confronti delle agitazioni popolari. L’ostacolo principale contro cui urtò e naufragò il suo ministero fu il già ricordato scandalo della Banca romana.

Nel dicembre del 1892 Napoleone Colaianni, studioso di questioni sociali e deputato di estrema sinistra, denunciò in Parlamento insieme a un collega le condizioni fallimentari della Banca romana e i suoi sotterranei legami con uomini politici, con esponenti del giornalismo e della burocrazia, oltre che con la Casa reale. Era l’inizio dello scandalo della Banca romana, che avrebbe tenuto in agitazione per quasi tre anni, fino al 1895, gli ambienti della politica, della finanza, del giornalismo, sommandosi al fallimento di altre banche e rivelando per la prima volta alla opinione pubblica un mondo corrotto di intrecci politico-affaristici.

L’intero sistema bancario italiano soffriva da anni di un grave disagio a causa della crisi economica del paese, e particolarmente avvertito era il problema di riformare radicalmente, dando vita a una nuova, solida banca (che dal 1893 fu la Banca d’Italia creata da Giolitti), l’emissione della carta moneta, fino allora privilegio di sei banche, una delle quali era la Banca romana. Il disagio di questi istituti di credito nasceva dal fatto che, costretti a sostenere e a fare operazioni di «salvataggio» di aziende pericolanti, avevano immobilizzato i loro capitali e cercavano di fronteggiare la situazione emettendo carta moneta in misura superiore a quella consentita dalla legge, creando così un pericolo di inflazione. La condizione della Banca romana era particolare perché, vicina agli ambienti politici della capitale e amministrata con i metodi disinvolti di un certo affarismo romano, dava sottobanco denaro, oltre che al re, a uomini politici e a giornalisti per ottenerne in cambio protezione e favori, soprattutto per quanto riguardava il mantenimento del privilegio di emettere carta moneta.

Questo andazzo, si ricordi, era stato iniziato da Depretis ed era subito diventato una specie di consuetudine non scritta cui si attennero sia Crispi che Giolitti. Tuttavia c’era differenza fra un Depretis e un Giolitti da una parte, un Crispi dall’altra: mentre i primi due furono sempre personalmente onesti e si limitarono (fatto non certo lodevole) a usare la corruzione come strumento politico, soprattutto nei periodi elettorali, non altrettanto può dirsi di Crispi. Questi era un uomo dalla vita privata disordinata (in passato era stato accusato di bigamia) che aveva una moglie famelica cui provvedere. Il suo comportamento nei confronti della Banca romana e di altri istituti finanziari fu simile a quello del re Umberto I (succeduto al padre nel 1878 e autore di speculazioni sbagliate ripianate dalla Banca), e a quello di ministri, di deputati, di giornalisti in cerca di prestiti di favore e di mance più o meno laute. Il caso più famoso è di un pubblicista e deputato, l’ex garibaldino Rocco De Zerbi che, incriminato per aver intascato a più riprese oltre mezzo milione di lire (fra i due e i due miliardi e mezzo di oggi), non resse alla vergogna e si suicidò.

In un primo tempo lo scandalo fu manovrato dai crispini avversari di Giolitti, agevolati dal fatto che lo statista piemontese aveva commesso la leggerezza di far nominare senatore proprio allora, alla vigilia del suo arresto per bancarotta, Bernardo Tanlongo, governatore della Banca romana. Infatti Giolitti verso la fine del 1893 fu costretto alle dimissioni. Ma, tornato al potere Crispi, lo scandalo si ritorse contro di lui, per iniziativa soprattutto di Felice Cavallotti (anch’egli, come Colaianni, deputato della estrema sinistra), che pose con forza la «questione morale», la cui soluzione era, a suo giudizio, una delle condizioni essenziali per far uscire il paese dalla crisi politica che lo travagliava sotto la guida autoritaria e avventurosa di Crispi.

Nel 1893 si diffusero agitazioni sociali in Sicilia e fra i cavatori di marmo di Carrara. In Sicilia le agitazioni erano promosse dai Fasci, organizzazioni che, guidate da esponenti socialisti, raccoglievano le masse popolari dell’isola con un programma il cui fulcro era la richiesta della divisione fra i contadini delle terre comunali e il miglioramento dei contratti agrari. Le agitazioni e la rapida crescita del socialismo e delle organizzazioni cattoliche intransigenti diedero alla maggioranza della classe di governo liberale (sia di destra che di sinistra) la sensazione che i nemici tradizionali dello Stato, i rossi e i neri, stessero guadagnando terreno e mettessero in pericolo le istituzioni. Per questo motivo alla fine del 1893 i liberali vollero il ritorno al governo dell’«uomo forte», di Crispi. Questi tentò di fronteggiare il pericolo adottando una politica di dura repressione delle agitazioni sociali e offrendo al paese il miraggio della gloria militare e della espansione coloniale. Venne ripresa in grande stile la guerra contro l’Etiopia ma l’imperatore di questo paese, Menelik, sconfisse ad Adua il primo marzo 1896 il corpo di spedizione italiano, che ebbe 6000 morti.

La sconfitta segnò non solo la fine della guerra ma anche della vita politica di Crispi, contro il quale negli ultimi tempi era andata crescendo l’opposizione nel paese e nel Parlamento. Nerbo della opposizione era stata la città di Milano, con i suoi industriali grandi e piccoli, con i suoi operai socialisti, con la sua opinione pubblica largamente influenzata da una pattuglia vivace di personalità dell’estrema sinistra, di radicali come Cavallotti. I socialisti e i radicali rimproveravano a Crispi la «questione morale» e la politica aggressiva nei confronti dell’Etiopia, maldestra nei confronti della Francia, repressiva nei confronti del movimento operaio, autoritaria nei confronti delle opposizioni parlamentari (la Camera dei deputati rimase a lungo chiusa per impedirne il libero dibattito). Gli industriali, soprattutto quelli più grandi, erano politicamente moderati ma rimproveravano al governo di spendere il denaro pubblico nell’inutile impresa africana, di frenare così la crescita economica del paese, e videro nello Stato impersonato da Crispi non già ciò che allo Stato chiedevano, la tutela dell’ordine e la garanzia dei servizi, bensì ciò che nello Stato detestavano, la mano rapace del fisco. Si delineò un conflitto di Milano, anzi «lo Stato di Milano» (come lo chiamarono i crispini), lavoratore e produttore di ricchezza, contro Roma e contro il Mezzogiorno, giudicati burocratici e parassitari. Più di una volta i milanesi non esitarono ad agitare davanti al re il ricatto di una minaccia repubblicana e secessionista.

A Crispi successe un esponente della Destra, Rudinì, che migliorò i rapporti con la Francia e cercò, in un primo tempo, di ottenere l’appoggio di Cavallotti. Analogo significato verso «sinistra» ebbero alcune caute aperture fatte dai maggiori industriali milanesi nei confronti dei loro operai con concessioni salariali. Ma su queste aperture e sugli inviti di Rudinì a Cavallotti caddero come docce fredde dapprima l’avanzata dei socialisti alle elezioni politiche del 1897 e quindi i tumulti del maggio 1898, quando un rincaro del prezzo del pane dopo un inverno che per la povera gente era stato il più terribile dal 1861, provocò sommosse in varie città e soprattutto a Milano. Rudinì, che sentiva venirgli meno l’appoggio dei moderati e voleva fare qualcosa per recuperarlo, ordinò una repressione spropositata che provocò 78 morti a Milano, 50 nelle altre città e inflisse pene carcerarie pesantissime (per fortuna presto revocate) ai dirigenti dei rossi e dei neri, ritenuti a torto istigatori delle sommosse.

Gli industriali e gli altri moderati milanesi, alla cui guida politica si pose Sonnino, ossessionati dal timore dei rossi e dei neri e dalla preoccupazione che la base sociale delle istituzioni si fosse fatta ancor più esigua che al tempo della Destra storica, diventarono allora l’anima di un progetto reazionario (non è eccessivo definirlo così) inteso a porre dei limiti all’autorità del Parlamento e a «tornare allo Statuto» (questo era il senso di un articolo scritto da Sonnino nel 1897), cioè a dar vita a un sistema politico costituzionale ma non parlamentare con i ministri responsabili verso il sovrano ma non verso il Parlamento. Non ci fu nessun ritorno allo Statuto perché il re non voleva esporsi in prima persona e preferiva che i ministri continuassero a dipendere dalla fiducia del Parlamento.

Tuttavia ci fu una gravissima crisi politica, che toccò l’acme nel 1899-1900. Quando il governo, presieduto dal generale Pelloux, tentò di porre dei limiti ad alcuni diritti fondamentali garantiti o permessi dallo Stato liberale – i diritti di sciopero nei servizi pubblici, di libertà di stampa, di riunione e di associazione – si scatenò in Parlamento una opposizione violentissima a opera dapprima della estrema sinistra (radicali, repubblicani, socialisti) e poi di tutta la sinistra parlamentare compreso Giolitti. La stessa magistratura intervenne e dichiarò illegittimi i provvedimenti proposti. Il governo dovette rinunciare al suo tentativo. L’assassinio, avvenuto poco dopo per mano di un anarchico, di re Umberto non provocò un movimento di reazione ma anzi consolidò la spinta al pieno ripristino dei diritti di libertà, voluto dal nuovo re Vittorio Emanuele III.



Nell’ultimo decennio del secolo, mentre infieriva la crisi sociale e politica di cui abbiamo parlato, l’intera cultura italiana (ed europea) subì un processo di rinnovamento profondo. Nella filosofia, abbandonato il positivismo fino allora imperante, prevalsero le tendenze spiritualiste e idealiste che presero in considerazione, per abbracciarli o per criticarli risolvendoli in una superiore razionalità, gli aspetti irrazionali della vita. Questi aspetti invece erano stati del tutto trascurati dal positivismo, per il quale i soli aspetti della vita degni di studio erano quelli riconducibili alla razionalità. Dopo il 1900 le nuove tendenze culturali furono indifferenti alla politica oppure, quando se ne interessarono, furono prevalentemente critiche della democrazia. Invece prima del 1900 era molto diffusa fra gli intellettuali la passione per la politica ed era sentito in modo vivo il problema della democrazia, di cui si avvertiva lo stato di crisi. Il massimo rappresentante delle tendenze idealiste, Benedetto Croce, vi pervenne attraverso lo studio del marxismo, che esercitò larga influenza sugli intellettuali di fine secolo ed ebbe in Antonio Labriola, primo maestro di Croce, un eminente teorico nella sua veste antipositivistica e storicistica. Croce criticò a fondo e presto respinse il marxismo e la sua dottrina economica, ma fu attraverso questo che pervenne alla concezione storicistica e idealistica della realtà.

Gli intellettuali più validi, anche quelli che non ebbero nulla in comune col marxismo, avvertivano tutta la gravità della separazione che la crisi di fine secolo andava scavando fra la società e le istituzioni, avvertivano come centrale il problema di sanare quella divisione. Fu allora che l’aspetto fondamentale, storico di quella divisione, cioè la divisione fra il nord e il sud del paese, cui la nascita dello «Stato di Milano» aveva dato nuova attualità, pervenne alla consapevolezza degli studiosi e acquistò il nome, che gli è rimasto, di Questione meridionale. Grandi economisti della scuola liberista come Maffeo Pantaleoni e Vilfredo Pareto individuarono il nocciolo del problema nella necessità di abbattere il blocco di potere e di interessi parassitari cresciuti intorno al protezionismo doganale. Per ottenere questo scopo essi si allearono e conferirono il loro prestigio intellettuale ai radicali, che a loro volta si allearono con i socialisti. Infatti Turati e i migliori fra i suoi compagni avevano compreso che in quelle circostanze, soprattutto nel 1898-1900, la cosa più importante da fare era lottare contro il dazio sul grano, che faceva aumentare il prezzo del pane e penalizzava il salario, e difendere la libertà, condizione indispensabile per poter poi riprendere le rivendicazioni economiche e sociali.

Fu una stagione quanto mai felice del socialismo, una stagione durante la quale esso esaltò il nesso con la democrazia, la tendenza a risolvere il momento rivendicativo limitato alla difesa dell’interesse di classe, in una più vasta visione generale, quella tendenza che il movimento operaio aveva ereditato dalla tradizione risorgimentale di Mazzini, di Pisacane, di Garibaldi e che la limitata «egemonia» (come diceva Gramsci) della classe dirigente liberale sembrava confermare. Numerosi esponenti della democrazia risorgimentale aderirono al socialismo, conferendogli la capacità di influenzare ambienti diversi da quelli proletari, di penetrare fra gli intellettuali e anche fra i professori universitari in una misura ignota agli altri paesi. I socialisti tedeschi restavano meravigliati di come in Italia si potesse essere insieme professori universitari e socialisti, due cose che in Germania erano di norma rigidamente separate. Lo storico Giuliano Procacci ha osservato che in nessun altro paese dell’Occidente uno sciopero generale, come quello di Genova dell’ottobre 1900 (che provocò le dimissioni del ministero Saracco, detto di transizione fra il tentativo reazionario e la ripresa della politica di libertà), ha saputo dare un contributo di tanto rilievo nel determinare una svolta di politica generale.

Purtroppo però non sempre il movimento operaio italiano ha saputo inserirsi nella democrazia, potenziandola con la sua presenza. Più spesso ha prevalso un altro aspetto, un rifiuto dello Stato e perfino della nazione, che risaliva al modo con cui Cavour era stato costretto a trattare nel 1860-61 l’esercito garibaldino, esautorandolo e cancellandone politicamente l’esistenza. Questo aspetto ha distinto il socialismo italiano rispetto a quello degli altri maggiori paesi occidentali, pienamente inseriti in modi diversi nelle rispettive nazioni. In Inghilterra il legame fra il movimento operaio e la nazione era costituito dalla tradizione liberaldemocratica che tutti abbracciava; in Francia era il richiamo alla rivoluzione del 1789; in Germania era l’energica legislazione sociale avviata da Bismarck e proseguita dai successori.

Ma torniamo alla crisi di fine secolo. Per comprendere il suo felice superamento è indispensabile tener presente l’intreccio, cui abbiamo accennato, fra il rinnovamento della cultura, l’influenza del marxismo, il pensiero economico liberista, la crescita politica dei radicali e dei socialisti, l’atteggiamento assunto da questi ultimi di difesa della libertà. Questo intreccio creò le premesse per sconfiggere il gruppo di quei liberali che, ossessionati dal pericolo dei rossi e dei neri, si erano irrigiditi con Crispi, con Rudinì, con Sonnino, con Pelloux, con re Umberto e il partito di Corte in una sterile difesa delle istituzioni. Tanto più sterile era questa difesa in quanto, a partire dal 1896, la congiuntura economica nel mondo e da noi era cambiata ed era entrata in quella lunga fase di crescita impetuosa nella quale si è visto il «decollo» della industria italiana. Il decollo faceva nascere nelle regioni del cosiddetto triangolo industriale – Lombardia, Piemonte, Liguria (dove nel 1911 si troverà quasi la metà dell’industria nazionale) – una quantità di nuovi imprenditori medi e piccoli, talora poco più che artigiani, talora operai socialisti che avevano fatto una certa fortuna, si erano messi in proprio ma mantenevano le simpatie politiche delle loro origini, e comunque tutti ostili all’establishment del potere politico ed economico, sempre disponibili a diventare la forza reale dei radicali e degli altri politici di sinistra ostili al tentativo reazionario.





L’età giolittiana



Giolitti, da noi già incontrato nella sua qualità di presidente del Consiglio nel 1892-93, fu il politico intorno al quale vennero a coagularsi, per un paio di anni nel 1901-02, la maggior parte delle forze che avevano combattuto la reazione di fine secolo e che diresse poi la vita politica italiana fino al 1914, per un lungo periodo che dal suo nome si è soliti chiamare età giolittiana.

Fra il 1896 e il 1913, gli anni del decollo industriale, il reddito nazionale aumentò del 50%, quello pro capite, frenato dal contemporaneo aumento della popolazione, del 30%. Certo, gli italiani continuavano a essere decisamente meno ricchi degli abitanti degli altri maggiori paesi. Facendo uguale a 100 il reddito medio pro capite degli italiani nel 1911-13, il reddito degli statunitensi era 347,4; quello degli inglesi era 304,4; quello dei francesi era 222; quello dei tedeschi era 190,5. Ma il reddito degli italiani risulterebbe di gran lunga più alto se si escludesse da quei dati la parte meno abbiente della popolazione, quella meridionale. Comunque, un indice significativo delle migliorate condizioni del paese era la scomparsa o la diminuzione di alcune malattie come il colera, il vaiolo, la malaria, la pellagra ecc. Un altro indice, indiretto ma significativo del miglioramento delle condizioni della gente comune, che aveva adesso qualcosa da spendere per un superfluo che non fosse solo la tradizionale bevuta all’osteria, è la nascita di un tipico sport-spettacolo di massa come il calcio. Nacque anche, in quegli stessi anni, il giro ciclistico d’Italia.

Giolitti era un piemontese di vecchia razza, estraneo alle lotte risorgimentali e alla divisione tradizionale di Destra e Sinistra, sebbene aderisse di fatto alla Sinistra. Formatosi nella burocrazia, che gli aveva dato una conoscenza approfondita della pubblica amministrazione e una spiccata sensibilità, appresa collaborando da giovane con Sella, per la corretta gestione finanziaria, aveva anche un vivo interesse per i problemi della democrazia, soprattutto nei suoi aspetti più moderni, legati alla diffusione dell’industria. Riteneva che il movimento operaio, purché restasse nell’ambito della legalità, fosse uno strumento utile, anzi indispensabile per consolidare la direzione che lo Stato doveva esercitare sulla società, senza tuttavia mortificarne la libera dinamica. Riteneva opportuno che i salari aumentassero per avere operai meglio nutriti e meglio in grado di lavorare. Riteneva che la crescita dell’industria dovesse essere usata politicamente per estendere la democrazia. Invece Sonnino, durante il tentativo reazionario di fine secolo, aveva ritenuto che la crescita dell’industria richiedesse un più stretto controllo dello Stato sulla società per garantire l’ordine e uno stretto controllo sulla dinamica dei salari per favorire l’accumulazione dei capitali e rendere ancor più impetuosa la crescita.

Quella che fu, dopo il tentativo reazionario, una vera e propria svolta liberale, ebbe inizio nel febbraio del 1901 con un governo presieduto da Zanardelli, che ebbe però la sua figura centrale in Giolitti, ministro dell’Interno. Il giovane re Vittorio Emanuele III aveva preso una decisione che era ai limiti della legalità costituzionale e fece mugugnare i liberali conservatori, perché il governo, di schietta sinistra, si reggeva in Parlamento sul voto determinante dei deputati repubblicani e socialisti, ostili, almeno sulla carta, alla monarchia. Giolitti decise di allentare la pressione esercitata tradizionalmente sul paese tramite la polizia e dare via libera agli scioperi per consentire l’aumento dei salari. L’Italia fu pervasa da una ondata grandiosa di scioperi e per la prima volta i salari industriali e agricoli ebbero un aumento consistente. I prefetti, diretti con ferrea energia da Giolitti, cessarono di considerare la tutela dell’ordine la loro unica attività (una attività che peraltro Giolitti considerò sempre prioritaria) e vi associarono quella di mediatori nelle vertenze del lavoro. Fu una stagione particolarmente felice, che però finì presto, nei primi mesi del 1902, perché troppo anomala era una crescita del salario superiore a quella del profitto (come pare avvenisse allora) e perché fra i socialisti cominciarono a prevalere le tendenze rivoluzionarie, ostili alle alleanze con i radicali e con la piccola borghesia imprenditrice del nord. Si interruppe la convergenza intorno alla figura di Giolitti di industriali piccoli e medi, di socialisti, di radicali, di una parte degli intellettuali.

Nel 1903 Giolitti, diventato presidente del Consiglio, tentò di associarsi nel governo Turati, capofila dei socialisti moderati, ma questi rifiutò per la preoccupazione di perdere il consenso delle masse. Dal canto suo Giolitti, pur continuando ad appoggiare sottobanco i socialisti riformisti presenti nelle città e nelle campagne del Nord, era ormai diventato l’uomo politico più forte, il simbolo del potere, al quale, come sempre suole avvenire, si accodarono gli ambienti economici dominanti interessati al protezionismo doganale: la siderurgia, le banche private (la più importante era la Banca Commerciale Italiana), i produttori di zucchero, altro settore fortemente protetto, e tutta la grande industria. Da allora la politica di riforme portata avanti da Giolitti si basò, oltre che sulla tacita collaborazione dei socialisti riformisti, sulla grande industria protetta, in grado di fare concessioni salariali ai propri operai, e sulla presenza determinante dello Stato, in grado di assicurare l’ordine, promuovere alcune leggi sociali e distribuire finanziamenti per i lavori pubblici affidati alle cooperative di braccianti della Valpadana. La burocrazia statale migliorò nella efficienza e soprattutto si ingrossò, al punto che fra il 1890 e il 1915 il numero degli impiegati raddoppiò; fra questi aumentarono sempre più i meridionali, che influenzarono il linguaggio burocratico con parole come «incartamento» e «disguido» (invece il linguaggio militare rimase sempre influenzato dai piemontesi con parole come «cicchetto» e «ramazza»).

L’attenzione di Giolitti era rivolta non solo verso i socialisti ma anche, sulla parte opposta dello schieramento politico, verso i cattolici, che andavano attenuando l’ostilità contro lo Stato italiano e bilanciavano col loro peso conservatore le spinte estremiste largamente presenti fra i socialisti. La politica giolittiana di apertura ai cattolici era permessa e anzi favorita dalla Santa Sede. Nei decenni passati questa si era appoggiata alla Francia, in odio allo Stato italiano. Ma poiché, dopo il 1900, l’appoggio venne meno a causa del prevalere nel governo di Parigi delle tendenze anticlericali, la Santa Sede ammorbidì l’ostilità contro l’Italia.

Giolitti insomma, convogliando dentro le istituzioni una parte dei socialisti, quelli riformisti, e i cattolici, allargava le basi dello Stato nella società, colmava in parte il fossato che in Italia aveva sempre diviso le istituzioni liberali dai rossi e dai neri e che si era approfondito durante la crisi di fine secolo. L’epilogo di questo indirizzo politico fu la concessione nel 1912 del suffragio universale maschile, che portò il numero degli elettori a oltre 8 milioni e mezzo. Il diritto di voto fu concesso a tutti i cittadini maschi, anche se analfabeti, che avessero compiuto 30 anni ovvero che ne avessero compiuti 21 se avevano fatto il servizio militare.

Questo quadro largamente positivo ebbe però due punti oscuri. Il primo fu il sostanziale disinteresse di Giolitti per le condizioni del Mezzogiorno e il cinismo con cui accettò e forse anche peggiorò il costume morale non sempre irreprensibile di molti dei suoi deputati e dei suoi elettori. Il disinteresse era tanto più grave in quanto, in seguito alla industrializzazione che avvantaggiava il nord, il divario di reddito col sud si allargava e la Questione meridionale diventava più grave. Furono presi solo pochi e insufficienti provvedimenti per eseguire alcune opere pubbliche. Già nel 1901-02, mentre i contadini della Valpadana avevano sostanzialmente via libera agli scioperi, questi vennero severamente repressi se fatti dai contadini del Mezzogiorno, perché Giolitti quasi sempre temeva che qui uno sciopero turbasse l’ordine pubblico. Il Mezzogiorno fu invece il grande serbatoio di voti, il nerbo della maggioranza parlamentare costruita da Giolitti usando i metodi clientelari del più disinvolto trasformismo. L’intreccio, indubbiamente presente nello statista piemontese, di severo guardiano dell’ordine pubblico, tutelato peraltro senza mai ricorrere agli stati d’assedio, e di cinico e ipocrita sollecitatore dei difetti morali degli uomini provocò lo sdegno degli avversari che lo definirono sprezzantemente in vari modi: ministro della malavita (così lo definì il grande storico e meridionalista Gaetano Salvemini) o anche gesuita travestito da carabiniere in borghese.

Gli avversari di Giolitti erano intellettuali e politici, alcuni dei quali lo avevano sostenuto in un primo tempo, nel 1901-02, ma se ne erano poi allontanati. Ritenevano che compito prioritario del governo avrebbe dovuto essere la soluzione della Questione meridionale, nodo dell’irrisolto problema nazionale, erano fautori del liberismo doganale e critici aspri di quella collusione fra industrie protette e concessioni salariali agli operai, nella quale vedevano il pericolo di una collusione fra interessi contrapposti, di un corporativismo che, sommato al protezionismo, frenava la libera imprenditorialità e che difendeva una minoranza privilegiata – l’industria protetta con i suoi operai, le cooperative di braccianti –, danneggiando la grande maggioranza del paese. Erano critiche giuste in linea di principio, che però non vedevano come in quella collusione fra industrie protette e concessioni salariali agli operai si disegnassero gli unici aspetti di democrazia industriale conosciuti fino allora dall’Italia.

Gli avversari di Giolitti erano spesso intellettuali di valore, come il già ricordato Salvemini, l’economista Luigi Einaudi, Luigi Albertini, direttore del prestigioso Corriere della Sera, l’economista e meridionalista Antonio De Viti De Marco. Un altro meridionalista di valore era Francesco Saverio Nitti, che invece collaborò con Giolitti. Secondo Nitti la soluzione della Questione meridionale sarebbe venuta non tanto dal liberismo quanto dalla diffusione dell’industria nel sud.

Il secondo punto oscuro di Giolitti, insieme alla sordità per la Questione meridionale, fu la sua incapacità di ottenere stabilmente il consenso degli uomini di cultura, degli intellettuali, che lo avversarono con crescente acredine. Gli intellettuali di orientamento politico conservatore lo avversarono «da destra» per la sua politica democratica che non amavano; gli intellettuali di orientamento politico democratico lo avversarono «da sinistra» perché lo giudicavano cinico, corruttore, insensibile ai problemi del Mezzogiorno. Giolitti era un empirico di buon senso cui erano profondamente estranei gli aspetti più moderni della cultura, nei quali andavano prevalendo con sempre maggior forza le tendenze irrazionalistiche, dal dannunzianesimo al futurismo. Gli ideali politici di questa cultura erano tutti intrisi, in vario modo e misura, di nazionalismo. Infatti la cultura, in ciò che aveva di più moderno e di più vitale, si muoveva, sotto il profilo politico, verso destra, così come verso destra andava la realtà. La situazione internazionale, caratterizzata da sempre più aspre tensioni fra gli imperialismi contrapposti, privilegiava le tendenze politiche di ispirazione nazionalistica o nazionalisteggiante e, sotto le illusioni della belle epoque, indeboliva le tendenze democratiche. Questi fatti aiutano a comprendere come mai l’antigiolittismo culturale di destra finì col prevalere sull’antigiolittismo culturale di sinistra.

Nel 1908 l’Austria si annesse la Bosnia Erzegovina. In Italia l’opinione pubblica vide in questo fatto un nuovo ostacolo alle mire di espansione oltre Adriatico e abbracciò con crescente passione l’irredentismo e il vario nazionalismo. Giolitti non amava queste tendenze, sia che fossero rivolte oltre l’Adriatico sia che fossero rivolte verso l’Africa, ma nel 1911-12, proprio mentre eseguiva la riforma elettorale di cui abbiamo parlato, fu costretto a muovere guerra alla Turchia per conquistare la Libia (possedimento turco). Tra l’Italia e la Francia era stato stipulato negli anni precedenti un accordo in forza del quale i due paesi si garantivano reciprocamente libertà d’azione in Marocco e in Libia. Poiché agli inizi del 1911 la Francia aveva cominciato a occupare il Marocco, si profilava il pericolo che non fosse più interessata a sostenere l’Italia in Libia. Di qui l’urgenza della guerra, che era richiesta a gran voce dalle varie correnti nazionaliste e nazionalisteggianti. Queste auspicavano che la nuova colonia accogliesse e donasse terra e lavoro alle migliaia di italiani che emigravano in America. L’auspicio si rivelò un miraggio privo di consistenza perché la Libia, di cui si ignoravano le ricchezze petrolifere, non era altro, come disse con efficacia Salvemini, che «uno scatolone di sabbia».

La guerra ebbe inizio nell’ottobre del 1911 e si concluse vittoriosamente nell’ottobre del 1912 con l’acquisto della Libia. Nel corso delle operazioni militari l’Italia occupò alcune isole dell’Egeo (il Dodecaneso) che non restituì poi alla Turchia e rimasero in suo possesso. La guerra vittoriosa e la conquista della nuova colonia accesero ancor più gli entusiasmi dei nazionalisti, mentre sul versante opposto dello schieramento politico andavano prevalendo fra i socialisti le tendenze più accesamente rivoluzionarie, capeggiate da un romagnolo dotato di grande istinto politico, Benito Mussolini. La polarizzazione delle forze fra nazionalisti e socialisti rivoluzionari rese più difficile la politica di Giolitti, basata sulla mediazione fra interessi contrapposti o diversi; tanto più che anche gli industriali, colpiti da difficoltà crescenti nella realizzazione del profitto, mostravano sintomi di insofferenza nei confronti della tutela giolittiana, che implicava salari relativamente alti, spese sociali per le assicurazioni ecc.

Nel 1913 si tennero le prime elezioni a suffragio universale maschile. Per fronteggiare i socialisti, di cui prevedeva una forte avanzata, Giolitti ritenne opportuno che molti candidati liberali suoi fedeli si garantissero l’elezione, accettando sottobanco il voto degli elettori cattolici contro l’impegno di non votare in Parlamento a favore di leggi mal viste dalla Chiesa, come il divorzio e l’insegnamento laico. Il complesso di questi impegni stretti fra candidati liberali ed elettori cattolici è noto come «patto Gentiloni», dal nome del presidente dell’Unione elettorale cattolica, il conte Ottorino Gentiloni. Il patto Gentiloni provocò le reazioni sdegnate dei democratici e di una parte dei nazionalisti, tanto da indurre Giolitti a dimettersi nel marzo del 1914. Gli successe un liberale di destra, un conservatore di elevato prestigio, Antonio Salandra, a parole amico di Giolitti, nella realtà fiero avversario dei compromessi con i socialisti promossi da questi.

Era consuetudine di Giolitti dimettersi quando avvertiva sintomi consistenti di malcontento nei suoi confronti da parte dei deputati, in attesa che il vento gli tornasse favorevole per tornare alla direzione del governo. Carattere non diverso dovevano avere, nelle sue intenzioni, le dimissioni che diede nel marzo del 1914. Ma un avvenimento drammatico e imprevisto, lo scoppio della Prima guerra mondiale, venne a sconvolgere i calcoli di Giolitti, a rendere definitive quelle dimissioni e a porre fine a un’epoca storica.





La Prima guerra mondiale e il dopoguerra



La Prima guerra mondiale ebbe inizio fra il luglio e l’agosto del 1914. Causa fondamentale della guerra fu il contrasto fra gli imperialismi delle potenze – Francia, Russia, Germania, Austria – ma la miccia era stata accesa dall’Italia con la guerra di Libia che, indebolendo la Turchia, aveva messo in subbuglio i Balcani dove, nel 1914, ebbe inizio il conflitto con la dichiarazione di guerra dell’Austria alla Serbia.

Poiché la Triplice alleanza prevedeva l’entrata in guerra dei tre contraenti solamente se uno di loro fosse stato aggredito, l’Italia non era tenuta a entrare in guerra a fianco della Germania e dell’Austria. Infatti era stata quest’ultima che aveva innescato la guerra aggredendo la Serbia. In Italia l’opinione pubblica e il paese si divisero fra coloro che volevano restare, almeno per il momento, fuori del conflitto, chiamati neutralisti (Giolitti, la maggioranza dei deputati, quasi tutti i socialisti, i parroci e il mondo silenzioso dei contadini) e gli interventisti, cioè coloro che volevano intervenire in guerra a fianco della Francia per distruggere gli imperi austriaco e tedesco, ritenuti capisaldi dell’autoritarismo, per strappare all’Austria Trento e Trieste e per estendere oltre Adriatico l’influenza italiana. Erano interventisti il re, il governo di Salandra, Luigi Albertini, molti democratici e i socialisti di «destra» che avevano assunto il nome ufficiale di riformisti, le diverse tendenze nazionaliste e nazionalisteggianti, una parte dei cattolici, fra cui vari vescovi. Anche Mussolini, lasciato il partito socialista, era diventato accesamente interventista portandosi dietro un gruppetto di ex compagni. Mussolini era ancora, o credeva di essere, rivoluzionario. Intuiva che la guerra era una fornace immane dalla quale tutto sarebbe uscito cambiato. Senza saperlo, posava la prima pietra di quello che sarebbe poi stato il fascismo.

L’interventismo era un coacervo di aspirazioni unificate dal comune desiderio di partecipare alla guerra ma che, nella realtà, erano profondamente divise fra loro. Gli interventisti democratici, fra i quali ricordiamo il socialista riformista Leonida Bissolati e Salvemini (passato dal socialismo alla democrazia radicale), volevano far trionfare nell’Europa centrale e danubiana, secondo il retaggio di Mazzini, i principi di nazionalità, di giustizia e di libertà sulle rovine dei due imperi autoritari, l’austriaco e il tedesco. I nazionalisti e i nazionalisteggianti volevano servirsi della guerra per aumentare la potenza dell’Italia nell’Europa danubiano-balcanica e in Africa. Mussolini voleva fare la rivoluzione. Fra questi estremi c’erano ampie fasce di borghesia benpensante e di cattolici interventisti che volevano la guerra per motivi di generico patriottismo, fortificato dall’ideale delle terre irredente da ricongiungere alla patria. Fra le cause dell’intervento ci furono anche aspetti che si riferivano alla politica interna. Personaggi come Salandra e come Albertini videro nell’intervento, oltre al modo per soddisfare le mire di politica estera, il modo per estromettere dal potere Giolitti e riconsegnare nelle mani della minoranza liberale di origine risorgimentale, impermeabile ai rossi e ai neri, la direzione dello Stato, legato finalmente alle masse popolari grazie al patriottismo di guerra: una sorta di rivincita sulla sconfitta patita nel 1896-1900. Anche Mussolini, come sappiamo, perseguiva fini di politica interna «rivoluzionari».

Per imporsi alla maggioranza del Parlamento, che era neutralista, il governo, complice il re, favorì dei moti di piazza nei quali si rivelarono le capacità di capopopolo del grande poeta Gabriele D’Annunzio. Il 24 maggio 1915 l’Italia entrava in guerra contro l’Austria.

Nel 1915-17 l’esercito italiano, sotto il comando del generale Luigi Cadorna, combatté le undici battaglie dell’Isonzo, una serie di offensive che provocarono immense perdite umane con scarsi successi. Nell’ottobre del 1917, gravemente sconfitto a Caporetto, l’esercito dovette ripiegare fino al Piave, abbandonando al nemico il Friuli, mentre comandante supremo, al posto di Cadorna, venne nominato il generale Armando Diaz.

Il 1917 fu presso tutti i belligeranti l’anno più terribile del conflitto. Contro «l’inutile strage» si levò la voce coraggiosa del papa, Benedetto XV. In Italia quei vescovi che nel 1915 erano stati interventisti si convertirono al pacifismo. I soldati erano ridotti allo stremo, in Russia si ribellarono e diedero vita alla rivoluzione, in altri paesi, fra cui l’Italia, furono talora sottoposti a draconiane misure repressive con le decimazioni in massa. A Torino il popolo insorse per ottenere migliori condizioni alimentari. Diaz, succeduto a Cadorna, adottò nei confronti dei soldati un atteggiamento meno disumano, sforzandosi di rialzarne il morale con una serie di provvedimenti come il miglioramento del rancio, il più sollecito inoltro della posta, una più equa distribuzione delle licenze.

Tuttavia, come risulta da una ricerca di Giovanna Procacci, l’intera guerra venne condotta dalle autorità militari e da Sonnino, diventato nel 1914 potentissimo ministro degli Esteri, all’insegna di una profonda diffidenza nei confronti dei soldati, tutti considerati potenziali disertori. Occorre ricordare che, allo scoppio della guerra, mentre i socialisti delle altre potenze occidentali e centrali avevano rotto la solidarietà internazionale e aderito ai rispettivi governi, i socialisti italiani avevano rifiutato la guerra con la formula ambigua «né aderire né sabotare» e avevano confermato la tradizionale ostilità contro lo Stato. La guerra, prima grande esperienza di massa del popolo italiano, fece venire al pettine i nodi della scarsa «egemonia» esercitata dalla classe dirigente, timorosa che il popolo in armi le sfuggisse di mano e non facesse il proprio dovere nelle trincee.

Tuttavia ci fu anche qualcosa che funzionò a dovere, come la silenziosa rassegnazione del fante contadino mutata in ostinazione e come il sincero patriottismo da cui furono animati migliaia di giovani ufficiali di complemento, figli della borghesia. Sta di fatto che, nei mesi successivi a Caporetto, la linea del Piave fu difesa con valore, tanto che l’esercito italiano poté riprendere l’iniziativa e nell’ottobre del 1918 infliggere una sconfitta decisiva all’esercito austriaco nella battaglia di Vittorio Veneto. Pochi giorni dopo, il 4 novembre, l’Austria firmava l’armistizio con l’Italia.

Come frutto della vittoria l’Italia ottenne Trento e Trieste e inoltre il Tirolo meridionale fino al Brennero. La distruzione dell’impero austriaco faceva veramente dell’Italia una grande potenza, sicura dentro i suoi confini e in grado di esercitare una larga influenza nei paesi danubiani e balcanici, dove fino a poco tempo prima aveva dominato l’Austria. Ma ciò fu ottenuto al pesante costo di oltre mezzo milione di morti. Inoltre l’Italia durante la guerra fu un paese diviso tra gli ex neutralisti, tacciati di disfattismo, e gli ex interventisti, fra i quali andavano sempre più prevalendo quelli accesamente nazionalisti. La divisione fra «disfattisti» e fautori della guerra continuò anche dopo la vittoria e instillò un senso generale di malessere, di scontentezza per i successi che pure erano stati conseguiti, per cui i fautori della guerra parlarono di «vittoria mutilata».

È difficile sopravvalutare l’entità e l’importanza dei cambiamenti che la Prima guerra mondiale, la Grande guerra, ha portato nella mentalità degli italiani, in primo luogo dei contadini che ne costituivano ancora la maggioranza. Si pensi ai traumi cui venne sottoposto il contadino diventato soldato: il distacco dal luogo sempre visto, dalla famiglia, i nuovi rapporti con i compagni e con i superiori, il fragore ossessivo del cannone, il bagliore degli scoppi, il paesaggio sconvolto, il fango e il sangue, la presenza continua della morte, la vista e il fetore dei cadaveri abbandonati nella «terra di nessuno», la paura ossessiva. La guerra cambiò l’identità personale e il rapporto col mondo, il modo di pensare e di comunicare degli uomini. Obbligando il contadino soldato a scrivere o farsi scrivere lettere per inviare e chiedere notizie alla famiglia, la guerra lo avviò ad abbandonare il dialetto sempre usato, a esprimersi in italiano, segnò un primo passo in quel mutamento del linguaggio che continuerà più tardi con la diffusione della radio e culminerà, più tardi ancora, con la diffusione della televisione.

La guerra insomma fece nascere in Italia la società di massa. Anche se i consumi di massa erano ancora di là da venire perché gli italiani continuavano a essere poveri, la società era di massa perché i contadini erano usciti dal loro plurisecolare isolamento e tutti gli uomini erano stati segnati dalle stesse esperienze. Era una società che, sebbene iniziata a formarsi nei decenni precedenti, soprattutto durante l’età giolittiana, maturò quasi di colpo in mezzo alle sofferenze e all’uso della violenza, sotto l’occhio diffidente delle autorità, nell’odio contro la guerra di gran parte dei soldati e nell’entusiastica adesione a questa di gran parte della borghesia.



In tutti i paesi il dopoguerra fu un periodo di agitazioni sociali. Le agitazioni furono particolarmente forti nei paesi sconfitti, soprattutto in Germania, colpita da un’inflazione galoppante che nel 1923 giunse ad annullare praticamente il valore della moneta e gettò in miseria milioni di persone. Fra i paesi vincitori l’Italia fu quello con le agitazioni più forti, caratterizzate dal rozzo estremismo praticato dalla maggioranza dei socialisti, che si abbandonarono a insulti e violenze contro chi manifestava orgoglio per la guerra combattuta e vinta. Nel gennaio del 1921 nacque il partito comunista per iniziativa dei socialisti che accettavano la rigida disciplina imposta dalla III Internazionale di Mosca.

Durante il biennio 1919-20, definito da molti storici il «biennio rosso», la borghesia italiana temette l’avvento di una rivoluzione socialista a somiglianza di quanto era avvenuto in Russia. La rivoluzione non ci fu ma le istituzioni liberali, che da noi avevano sempre avuto un carattere particolarmente elitario, si dimostrarono incapaci di dirigere una società che la guerra aveva fatto diventare compiutamente di massa. La crisi dei liberali era acuta anche perché nel gennaio del 1919 un intelligente sacerdote siciliano, don Luigi Sturzo, aveva fondato il partito popolare. Questo raccoglieva i cattolici dando loro una direttiva politica autonoma che rifiutava ogni collusione con i liberali sul tipo del patto Gentiloni. Nel 1919 una riforma elettorale concesse il diritto di voto a tutti i maschi che avessero compiuto 21 anni. I risultati delle elezioni, che si tennero lo stesso anno, furono sconvolgenti per i liberali perché risultarono eletti 120 socialisti e 100 popolari: la sempre temuta vittoria dei rossi e dei neri sembrava alle porte. Lo stato di ebollizione generale della società, la diffusa disponibilità alla sovversione, all’avventura sia di estrema sinistra che di estrema destra, che ebbero le loro prime e, proprio per questo, più sconvolgenti manifestazioni nel 1919 sono passati alla storia col nome di «diciannovismo».

Le due più importanti personalità politiche che si sforzarono nel 1919-21 di dare uno sbocco liberale alla crisi postbellica furono Francesco Saverio Nitti, il meridionalista già collaboratore di Giolitti come ministro dell’Agricoltura nel 1911-14, e lo stesso Giolitti. Nitti ebbe l’opposizione violenta dei nazionalisti di ogni tendenza e di D’Annunzio, che nel 1919 occupò con un colpo di forza la città di Fiume, contesa fra l’Italia e la Jugoslavia. Un anno dopo, nel dicembre del 1920, Giolitti cacciò D’Annunzio da Fiume e quindi, in occasione di nuove elezioni da lui fatte indire nel 1921, tentò di inglobare nella sua maggioranza i fascisti, per addomesticarli come in passato aveva fatto con i socialisti. Ma l’operazione non riuscì e Giolitti si dimise.

Per gettare un po’ più di luce sull’atmosfera politica e i problemi del dopoguerra è necessario tornare a parlare di Sturzo. Questi era entrato nella vita politica già durante l’età giolittiana, sostenendo un punto di vista che, pur da cattolico intransigente, era tuttavia vicino a quello dei liberisti e meridionalisti ostili allo statista piemontese. Sturzo aveva arricchito questi aspetti programmatici con l’ambizione di una riforma globale della società e del suo rapporto con lo Stato, valorizzando, secondo la tradizione cattolica, i cosiddetti corpi intermedi, come la famiglia, le amministrazioni locali, le regioni. Ne era nata una visione decentrata, federalista dello Stato, una visione che si contrapponeva a quella che era ormai propria della tradizione liberale, fautrice dell’accentramento. Anche in campo laico la necessità di riformare lo Stato in senso federale era stata sostenuta da alcuni repubblicani e, a partire dal 1911, da Salvemini.

Dopo la guerra la crisi delle istituzioni liberali e la necessità di crearne altre, in grado di dirigere la società che si era fatta di massa, diedero nuova attualità ai progetti di riforma. Alcuni si basarono su di una concezione federalista dello Stato, altri invece ne accettarono la tradizionale concezione unitaria. Tutti però intesero valorizzare le masse degli ex combattenti, immetterle a pieno titolo nella nazione che avevano difeso col sangue, dare in tal modo nuova, più vasta vita alla nazione stessa. Vicino a questi progetti fu, per molti aspetti, il partito fondato da Sturzo. Un tentativo in senso accentuatamente autonomistico fu il partito sardo d’Azione, nato nel 1920-21 dal movimento degli ex combattenti con il programma di valorizzare contro lo Stato accentrato una solidarietà interclassista sarda, formatasi durante la guerra nella Brigata Sassari (una brigata composta in gran parte da sardi), con la partecipazione di pastori, contadini, intellettuali, elementi della borghesia agraria isolana. Più tardi, nella lotta contro il fascismo ormai al potere, anche Giovanni Amendola, un intellettuale di valore e di grande serietà morale, intese valorizzare la guerra e gli ex combattenti per creare un vasto movimento popolare in grado di opporsi al fascismo. Lo stesso fascismo riuscì vittorioso (come vedremo nel prossimo capitolo) riprendendo molte di queste tematiche legate al combattentismo, negando però con la violenza le loro aspirazioni al decentramento e a una più profonda democrazia e, con ciò, snaturandole. Tuttavia non è forse un caso che Mussolini, ricordando molti anni più tardi i suoi avversari di quel periodo, dimostrerà un particolare rispetto per Amendola (la cui morte peraltro era stata determinata nel 1926 dai postumi di una bastonatura inflittagli dai fascisti l’anno precedente).





Il Fascismo



Il Fascismo era un movimento fondato da Mussolini nel marzo del 1919, pochi mesi dopo la fine della guerra, col proposito di tenere vivo lo spirito dell’interventismo, interpretato in senso rivoluzionario, sovversivo, antiborghese, socialisteggiante. In realtà il fascismo fu sempre violentemente ostile e in concorrenza con l’organizzazione ufficiale dei socialisti, col partito da cui Mussolini si era allontanato nel 1914 prendendosi la taccia di traditore. Qualche tempo dopo la fondazione del movimento i fascisti, insieme a gruppi di futuristi e di arditi, assalirono e diedero alle fiamme la sede dell’Avanti! a Milano.

Gli arditi erano truppe speciali d’assalto costituite durante la guerra, formate da elementi eterogenei – dannunziani, futuristi, spostati, idealisti, avventurieri, teppisti – legati tra loro dal culto per l’impresa violenta e ardita. I fascisti ereditarono e presero da loro molti aspetti: l’amore per la violenza imparata durante la guerra, il disprezzo della legge, il simbolo mortuario del teschio, il nero del copricapo a fez, delle mostrine, delle camicie. I fascisti ereditarono anche dal dannunzianesimo molti aspetti, primo fra tutti il grido di ovazione «eia! eia! alalà!», che D’Annunzio aveva coniato in un discorso pubblico del 1919.

Nonostante l’azione clamorosa contro l’Avanti! il fascismo rimase a lungo un piccolo movimento senza importanza politica. Presentatosi alle elezioni del 1919, non ebbe successo. Le cose cambiarono improvvisamente e radicalmente dopo il fallimento della occupazione delle fabbriche, promossa dai socialisti in agosto-settembre 1920 in seguito a una vertenza sindacale con il padronato. Quel fallimento segnò la fine del «biennio rosso», l’inizio del declino dell’offensiva socialista e, per la borghesia, la fine della paura della rivoluzione e una ripresa in forza delle idee d’ordine.

A partire dal novembre del 1920 i fascisti, organizzati in «squadre d’azione» da capi locali affermatisi spontaneamente, come Dino Grandi a Bologna, Italo Balbo a Ferrara, Roberto Farinacci a Cremona e altri, assalirono con le armi e, nel giro di un anno, distrussero materialmente le organizzazioni sindacali e politiche dei socialisti e poi anche quelle del partito popolare, saccheggiarono e incendiarono le sedi, perseguitarono, bastonarono, uccisero gli uomini. Queste violenze ebbero luogo principalmente nelle campagne della Valpadana dove gli imprenditori agrari appoggiarono e finanziarono i fascisti per eliminare con le spicce le conseguenze più pesanti per loro del «biennio rosso», cioè gli aumenti salariali e l’imponibile di manodopera, che obbligava ogni agrario ad assumere un numero determinato di salariati. Il fascismo si diffuse anche nelle campagne della Toscana, dell’Umbria e delle Puglie. In prima fila ci furono numerosi contadini che durante la guerra avevano fatto dei risparmi con i quali avevano acquistato un terreno, erano diventati piccoli proprietari e non erano disposti a sopportare gli oneri imposti dai sindacati. Il fascismo si diffuse nelle città solo in un secondo tempo, dopo essersi trasformato da movimento in partito (1921).

Rinnegando ogni regola dello Stato di diritto, i fascisti, dopo avere distrutto le sedi socialiste, popolari e comuniste (sorte dopo la scissione comunista del gennaio del 1921), si proposero di esautorare i liberali e conquistare lo Stato. Il loro proposito fu agevolato dalle simpatie diffuse con cui erano seguiti dai benpensanti e dagli aiuti e favori che ricevettero da parte di ufficiali dell’esercito, da parte della polizia e della magistratura, esasperati dall’estremismo tanto acceso quanto inconcludente dei socialisti. «Nel fascismo è la salvezza della nostra libertà» cantavano i fascisti, marciando inquadrati per le strade con sfoggio di cipiglio, di armi e di gagliardetti. Non tutti i benpensanti amavano quel cipiglio. In privato Salandra, liberale conservatore che fu a lungo filofascista, lo definì ironicamente «l’aspro stil novo». Tutti i benpensanti però si riconoscevano in quelle parole perché vedevano nel fascismo la libertà dalle vessazioni, apparenti o reali, cui i socialisti e i comunisti sottoponevano l’imprenditore che voleva lavorare e produrre, l’ex combattente fiero delle proprie medaglie o chiunque portasse il colletto che lo qualificava come borghese.

Alcuni uomini politici liberali credettero di aver trovato nel fascismo la via d’uscita al pericolo costituito dai due nemici tradizionali dello Stato, i rossi e i neri (i cattolici), così pericolosamente ingrossati nelle elezioni del 1919. Il fascismo fu per loro una seconda rivincita (dopo l’intervento del 1915) del fallito tentativo reazionario di fine secolo. Quando poi i rossi e i neri furono debellati dalle squadre d’azione e il fascismo sovvertì lo Stato liberale, una parte di quegli uomini politici, come per esempio Salandra, si ritirarono a vita privata. Invece tutti i nazionalisti e, fra le persone non impegnate direttamente nella politica, quasi tutte quelle di sentimenti conservatori o moderati, tutti i benpensanti aderirono al fascismo nel quale credettero di aver trovato la soluzione a un dilemma che li angustiava: come convivere con una società diventata di massa senza dover pagare i costi della democrazia, cioè l’instabilità dei governi, il pericolo costante di una vittoria elettorale delle sinistre, gli scioperi, un sistema tributario definito demagogico a causa di alcune imposte sulla ricchezza.

L’effetto conclusivo di questo vasto alone di simpatie che circondava il fascismo fu che nell’ottobre del 1922 Mussolini conquistò il potere. Lo conquistò non già perché disponesse di una maggioranza in Parlamento (come voleva la legalità), maggioranza inesistente dal momento che i deputati fascisti erano meno di 40, ma perché ordinò ai suoi gregari di fare la cosiddetta Marcia su Roma (28 ottobre). Questa fu una esibizione di tipo militare del tutto insufficiente per avere il sopravvento sull’esercito ma sufficiente per convincere il re che, venendo meno ai suoi doveri di custode supremo della legalità, affidò a Mussolini la direzione del governo.

La sovversione dello Stato liberale a opera del fascismo giunto al potere non fu un fatto improvviso e rapido ma un lento processo. Mussolini era troppo abile politico per non rendersi conto che le impazienze dei gregari dovevano essere frenate per non perdere le simpatie dei benpensanti, di quella maggioranza del ceto medio che, ora rumorosa e ora silenziosa, fu sempre essenziale per le fortune del fascismo prima e dopo il 28 ottobre 1922. La cautela era tanto più opportuna in quanto i grandi industriali, che erano una forza decisiva della società, consideravano con diffidenza il fascismo che pure avevano inizialmente aiutato con qualche finanziamento. Essi ne diffidavano per i suoi asseriti propositi socialisteggianti e per le sue possibili intrusioni nella libertà d’impresa. Dal canto suo Mussolini, che non volle mai rinnegare le sue origini socialiste, un po’ perché ci credeva e molto perché le riteneva strumento indispensabile per riscuotere le simpatie del popolo, contraccambiò sempre la diffidenza della plutocrazia e dei grandi industriali. Ma non esitò a coprirli di favori, a orientare talora la sua politica secondo gli interessi della Fiat (come disse una volta il ministro degli Esteri inglese Austen Chamberlain), perché aveva bisogno di loro, strumenti essenziali della potenza nazionale e sostenitori naturali di un ordine gerarchico (quello della fabbrica) che egli ambiva imporre alla società intera.

Chiamato dal re al potere, Mussolini formò un governo composto, oltre che da fascisti, da nazionalisti, da liberali di destra e da popolari. Qualche mese più tardi i nazionalisti aderirono e si fusero con il fascismo. A sua volta questo fece propria l’ideologia dei nazionalisti. Lo Stato fascista verrà costruito nei suoi aspetti giuridici durante la seconda metà degli anni Venti da Alfredo Rocco, un eminente giurista che veniva dal nazionalismo. Cacciati dal governo i popolari, una nuova legge elettorale dal carattere accentuatamente maggioritario (cioè, che assegnava un grosso premio di seggi alla lista vincente), detta legge Acerbo dal nome del fascista che la preparò, consentì ai fascisti di conquistare la maggioranza parlamentare con le elezioni che si tennero nella primavera del 1924. La maggioranza fu forte nel sud, i cui elettori seguirono, secondo la tradizione, il richiamo trasformistico del potere. Nel nord invece la maggioranza andò alle opposizioni, nonostante numerosi casi di violenze, di intimidazioni e di brogli, che furono denunciati alla Camera con particolare vigore dal deputato socialista Giacomo Matteotti.

Giunto al potere, Mussolini si era sforzato di moderare e di incanalare nell’ordine costituito il sovversivismo dei suoi seguaci, inquadrandoli nella milizia fascista. Ma, dopo il discorso pronunciato da Matteotti, un gruppo di costoro rapì e uccise il deputato socialista. Il delitto provocò nel paese un’ondata di sdegno. Per qualche mese Mussolini rimase incerto su che fare e come paralizzato. Ma poi prese la sua decisione, la annunciò in un discorso pronunciato alla Camera il 3 gennaio 1925 e volle imprimere al regime un carattere sempre più autoritario e totalitario. Vennero soppressi tutti i partiti a eccezione del fascista. Lo stesso trattamento ebbero la libera stampa e i liberi sindacati. Al posto dei liberi sindacati ci si propose di creare, dopo qualche ondeggiamento, le corporazioni, organismi che riunivano insieme i datori e i prestatori di lavoro dei singoli settori della produzione. Già nel gennaio del 1923 era stato istituito un nuovo organo, il Gran consiglio del fascismo, che voleva essere la massima istanza del partito e, insieme, l’elemento di collegamento tra il partito stesso e il governo. Tutte le grandi conquiste dello Stato liberale di diritto furono rinnegate. Fu ripristinata la pena di morte, fu istituito il Tribunale speciale per i reati politici, lo Stato, come si disse, fu fascistizzato.

Contestualmente all’affermarsi del fascismo nella società e nello Stato nacque l’antifascismo, cioè il dissenso, la protesta, la lotta di quanti non vollero accettare un regime che era di sopraffazione e di negazione dei diritti a una parte dei cittadini. I primi antifascisti furono operai e contadini socialisti e comunisti, perseguitati dalle violenze fasciste e costretti a cambiare domicilio o addirittura a rifugiarsi all’estero, prevalentemente in Francia, dove si unirono agli altri italiani emigrati. Furono antifascisti della prima ora anche i loro dirigenti, come il già ricordato Matteotti e come il comunista Antonio Gramsci. Dopo la Marcia su Roma e la progressiva sovversione dello Stato liberale, fecero parte dell’antifascismo altri uomini politici e di cultura, incarcerati, uccisi o riparati all’estero: socialisti come Carlo Rosselli, democratici come Gaetano Salvemini, Giovanni Amendola, Piero Gobetti, cattolici come i sacerdoti Luigi Sturzo e Giovanni Minzoni.

Prima della guerra la maggior parte di queste personalità aveva aderito alle correnti culturali antigiolittiane «di sinistra» e poi nel 1915 all’interventismo democratico. Sicché si può dire che la cultura antigiolittiana di sinistra e l’interventismo democratico, se fallirono nel proposito di modificare la democrazia per renderla più solida, furono però una palestra nella quale si formarono alcune delle più rigorose tempre etico-politiche affermatesi poi nell’antifascismo. Diverso è il discorso da fare a proposito del grande filosofo liberale Benedetto Croce. Egli era politicamente un conservatore e per vario tempo non prese posizione contro il fascismo. Ma nel 1925 se ne distaccò nettamente e ruppe l’amicizia che lo legava a Giovanni Gentile, l’altro grande filosofo dell’idealismo italiano che aveva invece aderito al fascismo. Da allora Croce diventò il punto di riferimento e la guida di quasi tutto l’antifascismo intellettuale. Considerate nel loro complesso, le personalità dell’antifascismo erano uomini di grande valore morale e intellettuale, cui va il merito di aver tenuto alto l’ideale della libertà oppressa e di aver ricordato che il fascismo era un regime di divisione degli italiani sotto l’unanimità apparente. Tuttavia per venti anni il fascismo fu vittorioso e gli antifascisti ebbero scarso seguito nel paese.

Ma torniamo a Mussolini dopo questa parentesi sull’antifascismo. Nella seconda metà degli anni Venti caddero a poco a poco le diffidenze dei grandi industriali. Ormai il fascismo era al potere, e ci stava ben saldo, e i grandi industriali non erano mai stati, per tradizione consolidata, contro il potere. Inoltre il fascismo si sforzava di favorire la produzione e offriva il vantaggio inestimabile di aver soppresso il diritto di sciopero e di subordinare quasi automaticamente la dinamica del salario a quella del profitto. Infatti nella prima fase del regime fascista, grosso modo fino al 1930, l’economia, in particolare l’industria, ebbe un grande slancio, uno dei più forti tra i paesi europei, tanto che nei primi anni Trenta diventò più importante dell’agricoltura nella formazione del prodotto nazionale.

Un altro grande successo di Mussolini in questo periodo fu la normalizzazione dei rapporti con la Santa Sede, la fine del dissidio che dal 1861 o dal 1870 opponeva lo Stato alla Chiesa. Già prima della Marcia su Roma, da quando il fascismo aveva cominciato a mietere successi nella distruzione degli organismi operai e contadini, Mussolini aveva accantonato con decisione il violento anticlericalismo professato fino allora e si era avvicinato al Vaticano. Egli, che non aveva «pregiudizi» liberali, valutava cinicamente tutta l’importanza di avere amica la Chiesa e di poter usare la religione come instrumentum regni. Dal canto suo il papa Pio XI rispose con favore al mutato atteggiamento di Mussolini. Il papa aveva una concezione integralista e totalitaria della religione e non amava il partito popolare di don Sturzo per il suo carattere laico né il suo attaccamento ai princìpi della democrazia. Il nemico principale, contro il quale ogni argine doveva essere alzato, era il comunismo ateo.

In Vaticano si comprese che era possibile ottenere da Mussolini ciò che nessuno statista liberale avrebbe mai concesso, cioè un regime di privilegio per la Chiesa mediante la stipulazione di un concordato. Il partito popolare fu abbandonato alla sua sorte e don Sturzo costretto all’esilio. Le trattative con il governo italiano andarono per le lunghe ma si conclusero felicemente nel febbraio del 1929 con la cosiddetta Conciliazione. Vennero stipulati tre atti diplomatici: un trattato che sanciva l’accordo intervenuto fra Italia e la Santa Sede costituita in Città del Vaticano (una forma embrionale di Stato indipendente); un concordato che riconosceva alla Chiesa determinati privilegi sulle altre confessioni e religioni; e una convenzione finanziaria in forza della quale lo Stato italiano si impegnava a pagare una somma determinata alla Santa Sede. Era il rovesciamento dell’assetto liberale, cavouriano, separatista nei rapporti fra Stato e Chiesa, la sanzione, sul piano politico-religioso, della definitiva liquidazione del regime liberale. Tutti gli avversari del fascismo criticarono severamente la Conciliazione. Ma tutti i conservatori e i benpensanti la salutarono con favore come un grande avvenimento che dava finalmente all’Italia la pace religiosa e al nuovo regime una patente di rispettabilità tale, all’interno e all’estero, che difficilmente avrebbe potuto ottenere in altro modo.

Poiché sia Mussolini che Pio XI avevano una concezione totalitaria rispettivamente del fascismo e del cattolicesimo, la Conciliazione era anche foriera di contrasti. Se ne ebbe uno assai violento nel 1931, avendo Mussolini voluto porre dei limiti all’attività degli organismi collaterali della Chiesa, come l’Azione cattolica e la sua diramazione universitaria, la FUCI (Federazione universitaria cattolici italiani). Ma il contrasto si appianò e nel complesso i rapporti fra lo Stato fascista e la Chiesa furono cordiali, almeno fino alla introduzione delle leggi razziali nel 1938.

Nel 1930 la grande crisi economica, che stava dilagando in tutto il mondo capitalistico, colpì anche l’Italia. La crisi fu fronteggiata diminuendo i salari e gli stipendi (cosa resa più agevole dalla scomparsa dei liberi sindacati) e inoltre rendendo più estese le competenze economiche dello Stato, che sostituì le banche in crisi nel compito di finanziare l’industria, e soprattutto con l’istituzione nel 1933 dell’IRI (Istituto per la ricostruzione industriale), nato come istituto temporaneo ma reso permanente nel 1937. Ovunque la crisi indusse i governi ad affidare allo Stato compiti di controllo e di gestione dell’attività economica, ma in nessun altro paese occidentale, nemmeno nella Germania nazista, lo Stato ha assunto competenze così estese come in Italia. Da parte degli industriali, nostalgici della libertà d’impresa, ci fu qualche mugugno passeggero, ben presto scomparso quando divenne chiaro che ormai lo Stato si apprestava a diventare il principale cliente, con le spese di guerra, dell’industria stessa.

Infatti nel 1936 Mussolini decise di formalizzare la preminenza dello Stato nella vita economica, imponendo a questa un piano regolatore che fu chiamato «autarchia» per indicare che l’Italia, in vista della futura immancabile guerra europea, doveva diventare autosufficiente e liberata dal bisogno di importare dall’estero le materie prime. L’autarchia fece aumentare gli impianti industriali, soprattutto quelli finalizzati alla guerra, e fece diminuire la disoccupazione. Ma fu lungi dall’assicurare al sistema industriale lo slancio produttivo che questo aveva realizzato nel corso degli anni Venti. L’autarchia non poteva funzionare in un paese così dipendente dall’estero come l’Italia, priva di petrolio, carbone e materie prime. L’autarchia infatti si risolse alla fine in un fallimento e fu una delle cause per cui l’Italia giunse del tutto impreparata militarmente alla Seconda guerra mondiale. Ma poiché fece allargare la base industriale, paradossalmente gli effetti benefici dell’autarchia si avvertirono dopo la guerra, nel contesto di una ripresa generale degli scambi con l’estero.

Un altro aspetto della politica economica e sociale del fascismo fu un ampio e importante programma di lavori pubblici, che impegnò molte risorse fra il 1928 e il 1934 e che si basava essenzialmente sulla cosiddetta bonifica integrale, intesa ad apportare migliorie alle campagne e a rendere più efficienti le aziende agricole. Fu conseguito qualche notevole successo, soprattutto nelle campagne settentrionali. Vennero completamente bonificate le paludi pontine che, per la loro vicinanza a Roma, rivestivano un alto valore propagandistico. Inoltre studi recenti hanno smentito il luogo comune che voleva il Mezzogiorno immobile durante il fascismo. Al contrario, anche alcune campagne meridionali, soprattutto quelle situate in certe zone costiere, ebbero un buon ritmo di sviluppo.

Anche nell’Italia fascista, come nella Russia di Stalin e nella Germania di Hitler, un aspetto fondamentale dello Stato totalitario fu l’inquadramento delle masse nelle organizzazioni del regime, l’esaltazione acritica del capo, del Duce, e l’indottrinamento della gente con una martellante campagna di propaganda giornalistica e radiofonica. Grande importanza venne attribuita, come arma patriottica e come cemento della nazione, allo sport, in particolare a quello tipicamente di massa, al calcio. Perché tutti potessero parteciparvi nacque nel 1934 la radiocronaca delle partite internazionali. Per due volte, nel 1934 e nel 1938, la squadra nazionale conquistò la coppa di campione del mondo.

Questi aspetti totalitari, che conferirono al regime fascista il suo aspetto compiuto e definitivo, si affermarono in modo pieno dopo il 1930, quando segretario del partito fascista divenne Achille Starace, una mediocrità intellettuale dotata però di buone capacità organizzative. Egli fu il regista di alcune fra le più pittoresche coreografie fasciste, come la cerimonia del «saluto al Duce» e come le «adunate oceaniche» per udire il verbo di Mussolini in piazza Venezia a Roma. All’osservatore esterno, che le giudica con l’occhio della razionalità, l’aspetto fondamentale di quelle coreografie è una involontaria comicità, tanto forte è in loro la mancanza di autocontrollo critico e di senso del ridicolo. Effettivamente nel giudicare il fascismo è essenziale tenere conto del vuoto che si nascondeva dietro quelle coreografie teatrali, della netta divaricazione, che molto spesso caratterizzò il regime, fra il dire e il fare, fra la propaganda e la realtà; è essenziale tenere conto della tendenza, manifestata più di una volta da Mussolini, a dare soluzioni mistificate ai problemi che man mano si ponevano.

Ma per comprendere il fascismo non è sufficiente usare solo questi criteri. Quando il Duce pronunciava i suoi discorsi dal balcone di Palazzo Venezia a Roma, tra il capo e la massa si stabiliva una sorta di campo magnetico. Il cameriere di Mussolini ha raccontato – e c’è da credergli – che il contatto con la folla osannante saziava ogni suo desiderio. Il fatto è che, come ha notato lo storico Emilio Gentile, il fascismo, nei suoi aspetti totalitari, è stato anche una religione, una delle grandi religioni laiche del Novecento, insieme al comunismo e al nazionalsocialismo. Il fascismo, anzi, in qualche modo ha aperto la strada al culto del capo, che è nato da noi prima che in Russia, dove il culto della personalità di Stalin si è affermato dopo il 1929, e prima che in Germania, dove Hitler è andato al potere nel 1933. Aspetti religiosi ebbero da noi i riti della patria come l’appello ai caduti per la causa, il giuramento delle nuove leve fasciste e tanti altri. Questi riti rispondevano al bisogno di sicurezza e di certezza dei singoli partecipanti, trasformati in una folla che costituiva una vera e propria «massa liturgica».

Mussolini usò con cinismo spregiudicato questi aspetti ideologici, irrazionali, religiosi del fascismo, ma anche ci credette al punto da restarne invischiato e da rifiutare il punto di vista di Dino Grandi, il quale auspicava un fascismo trasformato in un regime autoritario conservatore, dotato, sì, della sua ampia base di massa ma privo dei crismi più scopertamente religiosi e irrazionalistici. Eppure in privato Mussolini era quasi sempre diverso dalla «faccia feroce» o dalla maschera ferrigna che amava assumere in pubblico, era, come ha scritto Salvemini, una persona moderata e ragionevole. Si intrecciavano in lui alte doti di politico, una discreta cultura e una grande capacità di lavoro con il propagandista, l’imbonitore di folle e il giocatore d’azzardo, aspetto, quest’ultimo, particolarmente pericoloso nella condotta della politica estera. La propaganda amò presentare la figura di Mussolini come un intreccio di valori tradizionali e di novità, di romantico e di moderno, come «eroe pallido e tragico» e come dinamico sportivo, pilota di automobili e di motociclette, cavallerizzo e via dicendo. Del resto, anche nel fascismo convissero il vecchio e il nuovo, la retorica della romanità e il futurismo.

Il nucleo rivoluzionario del fascismo consisteva, secondo Mussolini, nella ambizione di distruggere quelle che egli chiamava le caste della politica e le caste della cultura, cioè i liberali, i democratici, i socialisti, gli intellettuali antifascisti, e creare un sistema nel quale potessero liberamente affermarsi le forze sociali nuove formate o irrobustite dalla guerra, cioè quelle produttrici del capitalismo e quelle degli ex combattenti. Era un programma antidemocratico ma che, almeno sulla carta, si proponeva di liberare forze nuove in grado di promuovere un sistema vitale: i produttori e gli ex combattenti. Nella realtà invece il regime, anziché liberare forze nuove, creò un farraginoso sistema burocratico tutto imperniato sul proliferare degli uffici dello Stato e soprattutto del cosiddetto parastato, cioè di innumerevoli enti assistenziali, ricreativi, assicurativi e via dicendo.

Era presente in Mussolini anche l’ambizione di esprimere con una nuova cultura l’esaltazione che il fascismo andava facendo dell’azione, considerata in se stessa un valore morale, indipendentemente dai suoi contenuti. Il fascismo era indubbiamente uno dei figli della cultura antigiolittiana, dei suoi aspetti più accentuatamente irrazionalistici, volontaristici, attivistici. Lo testimoniava, fra l’altro, l’adesione al fascismo dei futuristi. Ma è dubbio che il fascismo sia riuscito a creare, come avrebbe voluto Mussolini, una sua cultura. Alcuni grandi intellettuali, è vero, aderirono al fascismo, ma lo fecero portandovi una loro cultura liberale e nazionalista già pienamente formata in periodo precedente, come Gentile, Rocco e lo storico Gioacchino Volpe. Del tutto esteriore e casuale fu l’adesione al fascismo di Pirandello e di Giuseppe Ungaretti. Forse il solo grande artista che possa dirsi veramente e compiutamente fascista è il pittore Mario Sironi.

Mussolini annetteva grande importanza alla politica estera perché i successi conseguiti in questo campo avevano un valore propagandistico particolare e perché ambiva espandere ovunque il prestigio e la potenza dell’Italia. Nonostante l’esaltazione continua della guerra e della gloria militare che attendeva l’Italia fascista (e pur costituendo, per questo motivo, un elemento di instabilità nel quadro internazionale), durante il primo decennio di potere la politica estera di Mussolini fu sostanzialmente pacifica. L’unico episodio rilevante di politica aggressiva fu, nel 1923, il bombardamento e la temporanea occupazione dell’isola greca di Corfù, per ritorsione contro una presunta offesa del governo di Atene (banditi greci avevano ucciso un generale italiano in Epiro). Anche nei confronti della Jugoslavia Mussolini usò più volte toni minacciosi, talora non nascondendo addirittura il proposito di sfasciare la compagine plurinazionale del giovane Stato d’oltre Adriatico. Il solo risultato di questa politica fu di creare una profonda diffidenza verso l’Italia fascista non solo in Jugoslavia ma anche in Cecoslovacchia e in Romania, e di sciupare così l’occasione che la vittoria del 1918 aveva offerto all’Italia (e che Carlo Sforza, ministro degli Esteri nel 1920-21, aveva ben compreso) di sostituirsi all’Austria come potenza egemone nei paesi danubiano-balcanici.

La crescente forza che la Germania andò acquistando in Europa a partire dal 1930 e soprattutto dal 1933, quando Hitler andò al potere, offrì a Mussolini la possibilità di impostare una politica estera, alla quale egli tenne sempre molto, intesa a ottenere concessioni dalle due potenze vincitrici, Francia e Inghilterra, agitando sotto gli occhi dei loro governi la minaccia del revanscismo tedesco e offrendosi come garante del suo contenimento. Questa politica parve avere successo, pochi mesi dopo l’andata al potere di Hitler, con la stipulazione del Patto a Quattro (fra Italia, Francia, Inghilterra e Germania) che conferì a Mussolini un grande prestigio diplomatico. Ma il Patto non diventò mai operante per le diffidenze della Francia. Inoltre, e soprattutto, la politica del Patto comportava rischi gravissimi per la stessa sicurezza nazionale dell’Italia. La Germania non faceva mistero della sua intenzione di annettere l’Austria (l’Anschluss). Ciò significava che la potenza tedesca avrebbe gravato con tutto il suo peso sul Brennero, vanificando il successo principale ottenuto dall’Italia con la guerra, cioè la completa sicurezza delle frontiere. Per questo, come ben comprese Dino Grandi, sarebbe stato opportuno unirsi senza arrière-pensées all’Inghilterra e alla Francia per difendere l’ordine internazionale sancito dai trattati di pace del 1919. Ma Mussolini, da vero giocatore d’azzardo, preferiva rischiare, alternando nei confronti del problema dell’Anschluss atteggiamenti che erano in profonda contraddizione fra loro. Nel luglio del 1934 minacciò addirittura di difendere con le armi l’indipendenza dell’Austria. Ma fece subito marcia indietro quando si accorse che la Francia e l’Inghilterra non erano disposte a seguirlo sul terreno della difesa a oltranza dell’indipendenza dell’Austria. Da allora nel suo intimo tornò a prevalere un atteggiamento opposto a quello della fermezza, addirittura la disposizione ad accettare l’Anschluss se avesse potuto ottenere in cambio dal governo di Berlino sostanziosi benefici per l’Italia.

Nonostante i pericoli di cui era gravido, il Patto a Quattro esprimeva una politica di pace. Le cose cambiarono nel 1935 quando il Duce, che ambiva cancellare la sconfitta di Adua, sentita come un’onta dal nazionalismo e poi dal fascismo, si propose di rivendicare la supremazia dell’Italia sull’Etiopia. Questa supremazia andava ottenuta con tutti i mezzi, diplomatici se possibile (imponendo un protettorato), militari se necessario (distruggendo l’impero etiopico). L’Etiopia venne aggredita nell’ottobre del 1935, e poiché i mezzi diplomatici fallirono, venne sconfitta nel giro di pochi mesi, nel maggio del 1936. Le forze italiane erano comandate da Pietro Badoglio, un capace generale che però, su ordine di Mussolini, fece ampio uso di gas asfissianti e di bombardamenti aerei sulla popolazione inerme. Con grande capacità politica Mussolini aveva calcolato che l’Inghilterra, pur contraria all’impresa, non l’avrebbe impedita perché, timorosa insieme alla Francia della aggressività di Hitler, non voleva alienarsi l’Italia. È vero che la società delle Nazioni, spronata dall’Inghilterra, aveva decretato le sanzioni economiche contro il nostro paese; ma la sanzione più importante, cioè il divieto di vendere petrolio all’Italia, non venne applicata, sicché Mussolini poté portare a termine la guerra. L’impresa vittoriosa suscitò in Italia un grande entusiasmo e costituì l’acme della popolarità del fascismo e del suo capo.

Ma subito dopo ebbe inizio la parabola discendente perché Mussolini, sdegnato contro le democrazie che avevano voluto le sanzioni, prese la decisione fatale di legarsi alla Germania di Hitler. Un’altra decisione errata fu quella di sostenere militarmente il generale Francisco Franco nella guerra civile spagnola (1936-39). Franco riuscì vittorioso ma l’Italia non ne ricavò alcun vantaggio e logorò il suo equipaggiamento militare.

La guerra di Spagna è molto importante anche perché segnò una svolta nella storia ideologica del Novecento europeo. Fino allora gli intellettuali, gli scrittori, gli artisti, a eccezione di quelli italiani e, dal 1933, di quelli tedeschi, avevano dimostrato scarso interesse per la politica e non avevano preso posizione nei confronti del fascismo e del nazismo. La guerra di Spagna fece vedere il pericolo che il fascismo e il nazismo dilagassero in tutta l’Europa e indusse la maggioranza degli intellettuali ad abbracciare la causa dell’antifascismo. Molti volontari – intellettuali e proletari – accorsero in Spagna per difendere la repubblica contro la sedizione di Franco. Vennero sconfitti, ma il loro gesto ebbe il significato di una riscossa generale dell’antifascismo su piano europeo e mondiale.

Nel 1938 Mussolini accettò senza protestare l’Anschluss. Nello stesso anno volle imitare Hitler e prese la decisione di introdurre in Italia delle leggi razziali e antisemite. Fu una decisione non solo sciagurata ma anche ripugnante a tutta la tradizione dell’Italia liberale e alla sua cultura. Gli ebrei erano pochi, appena l’uno per mille della popolazione, e inoltre erano di norma ferventi patrioti perché l’Italia unita e indipendente li aveva fatti uscire definitivamente dal ghetto e aveva dato loro la piena parità dei diritti. Nel 1915 molti avevano accolto con entusiasmo la guerra e poi erano diventati fascisti convinti. Italo Balbo, il potente gerarca di Ferrara, aveva fra loro numerose amicizie, tanto che fu uno dei pochissimi gerarchi a disapprovare apertamente la decisione di Mussolini, abbattutasi sugli ebrei come un fulmine a ciel sereno.

Dopo l’annessione dell’Austria, Hitler distrusse la Cecoslovacchia. Per cercare di fronteggiare in qualche modo lo strapotere sempre più evidente della Germania, Mussolini, consigliato dal genero Galeazzo Ciano, ministro degli Esteri, occupò militarmente e annesse l’Albania all’Italia (aprile 1939). Ma ormai Hitler procedeva verso la guerra, prendendo decisioni senza consultarsi col governo italiano, benché alleato della Germania col «Patto d’acciaio» firmato nel maggio. Anche lo scoppio della guerra, che fu la conseguenza della decisione di occupare il territorio di Danzica in Polonia, giunse inopinato per Mussolini e Ciano.

La Seconda guerra mondiale iniziò il primo settembre 1939. In un primo tempo Mussolini aveva dichiarato la non belligeranza dell’Italia a causa della assoluta impreparazione militare. Mussolini pensava di entrare in guerra qualche anno più tardi, verso il 1943, quando gli introiti che si attendeva dalla grande esposizione in allestimento a Roma (nella zona oggi detta dell’EUR) avessero rinsanguato le esauste finanze nazionali. Ma il 10 giugno del 1940 entrò in guerra aggredendo la Francia, praticamente già sconfitta dalla Germania. La decisione, veramente fatale, di entrare in guerra a fianco della Germania è stata variamente interpretata dagli storici. Il maggiore studioso del fascismo, Renzo De Felice, l’ha vista come una decisione improvvisa, che Mussolini, nelle continue oscillazioni cui il suo carattere era sottoposto in quei mesi, avrebbe anche potuto benissimo non prendere. Altri hanno visto la decisione come il logico sbocco finale del fascismo. Non c’è dubbio che quella decisione non era scritta nel libro del fato. Mussolini era libero di scegliere, anche se il legame ideologico col nazismo e il timore di apparire un traditore agli occhi dell’alleato facevano pendere la bilancia verso la scelta di combattere a fianco della Germania. Ma, come ha osservato lo storico inglese Denis Mack Smith, la goccia che fece traboccare il vaso fu il successo della guerra lampo tedesca contro la Francia. Quel successo indusse Mussolini a entrare in guerra per spartire con l’alleato il bottino della vittoria ormai certa.

La guerra fu per l’Italia un seguito di insuccessi, ai quali nella prima fase del conflitto pose rimedio la Germania, accorrendo in aiuto dell’alleato ma facendo di Mussolini un vero e proprio vassallo di Hitler. Nell’ottobre del 1940 l’Italia aggredì la Grecia ma non riuscì a sconfiggerla, finché non vi provvide la Germania nell’aprile del 1941. Il terribile inverno sul fronte greco, che i soldati dovettero affrontare malamente calzati con scarpe di cartone, fece maturare in un gerarca intelligente come Dino Grandi la convinzione che il regime di Mussolini era ormai praticamente finito. Anche sul fronte fra la Libia e l’Egitto era fallita una offensiva italiana condotta contro gli inglesi nel settembre-ottobre del 1940. E anche qui intervennero i tedeschi che, insieme agli italiani, ottennero svariati successi fra il marzo-aprile del 1941 e l’agosto del 1942. Ma nel successivo ottobre-novembre l’esercito italo-tedesco in Africa subì a el-Alamein una sconfitta che fu decisiva per le sorti della guerra nel Mediterraneo. Verso la fine di novembre i tedeschi subirono a Stalingrado una sconfitta altrettanto decisiva per le sorti della guerra in Russia. L’avanzata sovietica travolse anche un corpo di spedizione italiano, che Mussolini aveva voluto inviare sul fronte russo e che perse la metà dei suoi effettivi fra morti e prigionieri (circa 110.000 uomini). Contemporaneamente gli aerei anglo-americani intensificarono i bombardamenti di distruzione delle città italiane con lo scopo di sconvolgere strade e ferrovie e di fiaccare il morale della popolazione. I terribili bombardamenti provocarono danni, disagi ingenti e soprattutto la morte, fra il 1940 e il 1943, di circa 70.000 persone, uomini, donne, bambini. Meno di un anno dopo le battaglie di el-Alamein e di Stalingrado, nel luglio del 1943, gli anglo-americani sbarcarono in Sicilia e iniziarono la guerra sul territorio italiano. La guerra durò quasi due anni e provocò lutti e danni non meno ingenti di quelli già provocati dai bombardamenti aerei sulle città.

Tra la fine del 1942 e l’inizio del 1943 il regime di Mussolini era ormai avversato non solo in vasti strati della popolazione ma anche ai vertici delle istituzioni, sia del fascismo stesso che della monarchia. Il malcontento popolare era tale che nel marzo del 1943, quasi vent’anni dopo il loro divieto, forti scioperi vennero fatti dagli operai delle fabbriche di Torino e di Milano. Gli scioperi avevano ufficialmente finalità di miglioramenti economici ma era chiaro il loro significato politico antifascista. I vertici delle istituzioni cominciarono allora a porsi il problema di come sbarazzarsi del Duce, diventato ormai un ingombrante incomodo, e di porre fine alla guerra fallimentare, sganciandosi dalla Germania ma evitando due pericoli che, nel loro giudizio, erano ugualmente gravi: il pericolo di una rivoluzione sociale e repubblicana a opera del popolo; il pericolo di una violenta reazione tedesca contro l’alleato diventato infedele. Andarono delineandosi due congiure parallele: una, capeggiata da Grandi in seno ai vertici del fascismo, che si concluse con la sfiducia a Mussolini votata il 25 luglio 1943 nella seduta del Gran consiglio (l’organo formalmente supremo del partito fascista); e un’altra congiura, ordita personalmente dal re, che, dopo la seduta del Gran consiglio, fece arrestare Mussolini e affidò la direzione del governo a un fidato generale piemontese, Pietro Badoglio, lo stesso che aveva comandato l’esercito vittorioso contro l’Etiopia nel 1936.

Il 3 settembre successivo l’Italia firmò segretamente un armistizio con gli anglo-americani, che lo resero pubblico il giorno 8 dello stesso mese. Nel frattempo l’Italia era stata occupata dall’esercito tedesco, a eccezione di alcune regioni del Mezzogiorno dove già erano presenti gli anglo-americani. Subito dopo l’8 settembre il re, Badoglio e gli altri generali fuggirono da Roma e si rifugiarono nell’Italia meridionale, lasciando che l’esercito e tutte le istituzioni pubbliche si sfasciassero.



La Seconda guerra mondiale ebbe sulla società italiana effetti profondamente diversi da quelli della Prima e, sotto il profilo materiale, ancor più devastanti. Durante la Prima guerra mondiale ci fu una netta differenza di condizioni fra le sofferenze immani di chi combatteva al fronte o cadeva prigioniero e la popolazione civile, che stava in ansia per i propri cari chiamati alle armi ma non subì privazioni o sofferenze particolari. Invece durante il secondo conflitto mondiale la fame, i bombardamenti aerei e poi la guerra combattuta sul territorio nazionale con l’aggiunta, come vedremo nel prossimo capitolo, di una guerra civile fra gli italiani, inflissero alla popolazione, compresi i bambini e le donne, sofferenze non meno grandi di quelle che inflissero ai combattenti. Per questo la Seconda guerra mondiale ha avuto sulla società italiana una funzione unificante, assoggettando tutti alle medesime sofferenze, alla fame, ai bombardamenti, ai disagi dello sfollamento dalle città colpite, provocando in tutti il rifiuto della guerra, che del resto non era stata mai popolare, provocando in moltissimi il rifiuto del regime che l’aveva voluta senza poi saperla fare. Anche sotto questo profilo la Seconda guerra mondiale ha avuto effetti diversi dalla Prima, che invece aveva diviso gli italiani non solo fra chi combatteva e chi stava a casa ma anche fra chi aveva voluto e chi non aveva voluto la guerra. Occorre però aggiungere che, come vedremo nel prossimo capitolo, gli effetti unificanti sulla società della Seconda guerra mondiale furono effimeri, mentre invece tornò ben presto ad affermarsi con forza la divisione.





La Resistenza



Durante la guerra la Germania nazista occupò quasi tutti i paesi dell’Europa continentale. Ovunque sorsero spontaneamente movimenti clandestini di resistenza contro il brutale dominio della potenza occupante. Questi movimenti di resistenza, che si diffusero soprattutto dove erano agevolati dal terreno montagnoso o boscoso, diedero un ulteriore suggello ideologico antifascista alla guerra che l’Inghilterra, gli Stati Uniti e la Russia sovietica conducevano contro la Germania, l’Italia e il Giappone, unificati dalla propaganda sotto l’etichetta fascista. L’Italia non fece eccezione alle tendenze presenti in tutti i paesi europei occupati dalla Germania e diede alla Resistenza europea un contributo di tutto rilievo, anche se ci arrivò per ultima, solamente nel settembre del 1943, dopo la fine del regime fascista, la pubblicazione dell’armistizio e la fuga precipitosa da Roma del re, di Badoglio e degli altri generali. Fu una fuga ingloriosa e gravemente colpevole non tanto perché il re si pose in salvo (atto giustificabile per garantire la continuità dello Stato) quanto perché, nella fretta e nella paura dei tedeschi, il paese intero venne abbandonato al suo destino senza direttiva alcuna.

Di colpo, da un giorno all’altro, dopo l’8 settembre (pubblicazione dell’armistizio) scomparve tutto ciò che l’Italia liberale era andata faticosamente costruendo dal 1861 e che il fascismo aveva voluto potenziare, ottenendo però l’effetto opposto: l’esercito e tutte le altre istituzioni dello Stato, la società intesa come una comunità nazionale formata da persone che si riconoscevano in una medesima identità culturale e politica. Nello sfascio generale di ogni legge e di ogni autorità vennero meno i fondamenti della stessa identità dei singoli individui. Di fronte al nuovo trauma scomparve l’effetto unificante, di cui abbiamo parlato nel capitolo precedente, provocato sulla società dalle comuni sofferenze della guerra. Come ha narrato lo storico maggiore della Resistenza, Claudio Pavone, ciascuno fu abbandonato a se stesso e reagì alle sofferenze, alla fame, alle distruzioni, alla morte in vari modi, a seconda delle culture, delle tradizioni storiche, delle situazioni dove il caso lo aveva gettato. Poiché, con la scomparsa dello Stato, l’uso della violenza cessò di essere un suo monopolio e diventò alla portata di chiunque lo volesse, ci fu chi prendeva le armi per partecipare alla Resistenza, chi per combatterla, chi per darsi al banditismo. Ci fu anche chi si nascose, chi invece aiutò i perseguitati (i prigionieri anglo-americani fuggiti dai campi di concentramento, i soldati sbandati o renitenti, gli ebrei), chi si arricchì con la borsa nera. Questa era l’unico mezzo, offerto da commercianti improvvisati a chi disponeva del denaro necessario, per fare fronte alla fame, dato che il razionamento imposto ufficialmente sui generi di prima necessità o era scomparso nel disordine generale o comunque garantiva una quantità insufficiente di cibo.

Le regioni del sud dove già erano presenti gli anglo-americani (gli Alleati) soffrirono relativamente meno. A partire dal 1944, e per alcuni anni in seguito, si affermò in queste regioni un movimento contadino che, promosso dai comunisti, rivendicava migliori contratti agrari e la divisione dei latifondi per realizzare il sogno contadino del possesso della terra. Ma, per quanto vivace, il movimento rimase un’isola nel mare conservatore di quella società, legata ai valori patriarcali della famiglia, a quelli tradizionali della monarchia, sorda alle idee moderne di democrazia e sensibile invece al richiamo del paternalismo e della demagogia che le classi superiori esercitavano nei confronti di quelle inferiori. Il carattere fondamentale del Mezzogiorno fu un pauroso sfascio sociale e morale, quasi sintetizzato da Napoli, città dominata da una baraonda inverosimile, dalle distruzioni, dai lutti, dalla borsa nera, dalla prostituzione. Si trattava di uno sfascio nel quale peraltro era presente una disperata voglia di vivere che fece proliferare sotto ogni forma l’arte napoletana di arrangiarsi. Lo sfascio era alimentato dalla presenza degli Alleati, dall’abbondanza di ogni ben di Dio che essi recavano insieme a una inflazione galoppante.

Il Mezzogiorno quasi non conobbe il dominio tedesco né la Resistenza. L’unico episodio di rilievo fu l’insurrezione antitedesca di Napoli del 27 settembre – primo ottobre 1943. Poiché invece nelle regioni del centro e soprattutto in quelle del nord la Resistenza durò a lungo, mentre le armate alleate avanzavano lentamente lungo la Penisola, si ripropose con forza accresciuta l’antica divisione fra il sud e il nord. Questa volta la divisione non fu determinata dalla economia, fra l’arretratezza del sud e lo sviluppo del nord, ma fu piuttosto determinata dalla politica, fra il sud monarchico che praticamente quasi non conobbe la Resistenza e il nord repubblicano e antifascista.

La Resistenza fu una lotta condotta non solo contro l’esercito d’occupazione tedesco ma anche contro i fascisti. Infatti Mussolini, liberato dalla prigionia per opera dei tedeschi, aveva creato una parvenza di repubblica fascista, detta Repubblica Sociale Italiana, uno Stato fantoccio che ebbe la maggior parte dei suoi ministeri a Salò sul lago di Garda e che collaborò con i tedeschi nella repressione della Resistenza. Così nel 1943-45 l’Italia fu teatro non solo della guerra fra gli anglo-americani e i tedeschi ma anche di una guerra civile fra gli italiani antifascisti e gli italiani fascisti. Fu una guerra feroce, come sempre lo sono le guerre civili, nutrita di odi reciproci che avevano la loro giustificazione nelle contrapposizioni ideologiche e politiche ma che spesso affondava le radici nelle pulsioni aggressive dell’uomo. Violenze e crudeltà di ogni genere furono compiute da entrambe le parti, anche se più dalla parte dei fascisti che non da quella dei partigiani (così si chiamarono i combattenti della Resistenza). La consapevolezza della prossima inevitabile sconfitta infondeva nei fascisti una sorta di cupa e mortuaria disperazione che era invece assente nei partigiani, animati dalla speranza del futuro e da un profondo amore per la vita.

Dopo il 25 luglio 1943 (fine del regime fascista) i partiti antifascisti, stati soppressi quasi vent’anni prima, si ricostituirono ufficialmente. I principali erano il socialista, il comunista, il cattolico (che assunse il nome di democrazia cristiana), il liberale, il repubblicano, e inoltre il partito d’azione, un partito nuovo nato dall’unione di diverse correnti dell’antifascismo laico e democratico. La DC (democrazia cristiana) univa gli ex popolari con le giovani leve formatesi nelle associazioni cattoliche, in particolare la FUCI. I partiti antifascisti, ad eccezione del repubblicano, avevano costituito nelle diverse città dei Comitati di liberazione nazionale (CLN) con il proposito di porsi alla guida del paese. Il CLN romano era quello più importante, con autorità formale su tutta l’Italia. Ma fu nelle regioni dove più a lungo dominarono tedeschi e fascisti che i CLN ebbero l’autorità maggiore, guidarono la lotta militare e parvero talora diventare gli embrioni di un nuovo Stato. Particolare importanza assunse il CLN dell’Alta Italia (CLNAI) che aveva sede a Milano.

L’esercito partigiano si formò a poco a poco con elementi eterogenei che avevano preso la via della montagna per motivi diversi: militari sbandati dopo l’8 settembre 1943, giovani renitenti alla leva militare della Repubblica sociale, gruppetti di antifascisti animati fin dall’inizio dal consapevole programma politico di combattere i tedeschi e i fascisti.

All’inizio i partigiani erano organizzati in bande. Nella estate del 1944 si passò dall’organizzazione basata sulle bande a quella basata sulle brigate, che furono l’unità tattica fondamentale, composta da un numero di uomini variabile da cento a trecento. Più brigate formavano una divisione. All’inizio solo una parte dei partigiani militava in formazioni aderenti ai partiti politici. Ma poi la maggioranza delle unità aderì ai due partiti che conducevano la lotta con maggiore determinazione, al partito comunista (che influenzò le brigate dette Garibaldi) e al partito d’azione (che influenzò le brigate dette Giustizia e Libertà). Più tardi anche molte formazioni rimaste autonome aderirono ai partiti democristiano e liberale. È stato calcolato approssimativamente che alla fine di marzo del 1945, alla vigilia della Liberazione, le forze partigiane erano garibaldine per il 35-40%, erano Giustizia e Libertà per il 25% ed erano influenzate dagli altri partiti per il 15-20%. Fra le personalità che svolsero un ruolo eminente nella direzione della Resistenza ne ricordiamo almeno due: il comunista Luigi Longo e l’azionista Ferruccio Parri.

Nell’Italia centrale l’intensità della Resistenza andò aumentando progressivamente tra Roma e Firenze. A Roma essa fu frenata dalla presenza del papa, che aveva risparmiato alla città i bombardamenti aerei (a eccezione di alcuni episodi) e il cui prestigio mise in secondo piano l’autorità del CLN locale. Invece a Firenze i partigiani liberarono la città pochi giorni prima dell’arrivo degli Alleati (agosto 1944) e anticiparono l’insurrezione finale che si verificò al nord nell’aprile del 1945.

Sotto il profilo politico la Resistenza, benché condotta in modo unitario dai diversi partiti, fu caratterizzata da contrasti, anche profondi, tra le forze in campo. I partiti di sinistra (comunista, azionista, socialista) volevano che la lotta patriottica per la liberazione dai tedeschi e dai fascisti si concludesse con un profondo rinnovamento sociale e politico della società italiana e dello Stato; cosa che invece i partiti moderati (democristiano e liberale) volevano evitare. Ma il contrasto principale era fra i partiti legati fra loro dall’antifascismo, e il re che non voleva cedere la guida del paese, esercitata tramite il governo Badoglio, formato da tecnici apolitici e privo quindi di rappresentatività, perché temeva che ogni concessione fatta all’antifascismo compromettesse le sorti della monarchia. Il contrasto si risolse in due tempi, in aprile e poi in giugno del 1944. In aprile l’iniziativa fu assunta da Palmiro Togliatti, il leader comunista che, rientrato allora dalla Russia e preoccupato già da tempo di dar vita a una politica che garantisse l’unità più larga del popolo italiano nell’antifascismo e desse piena legittimazione al PCI, accettò di partecipare al gabinetto Badoglio, portandosi dietro gli altri partiti del CLN. Il ministero cessò così di essere apolitico e acquistò una netta coloritura antifascista. Contemporaneamente alla iniziativa politica di Togliatti, il ritorno della buona stagione consentì ai partigiani di estendere la lotta in misura notevolissima fino al successivo novembre.

Subito dopo la liberazione di Roma a opera degli Alleati (4 giugno 1944) il re delegò i poteri al figlio Umberto nella sua qualità di luogotenente. Badoglio si dimise e gli successe un vecchio socialdemocratico dell’età giolittiana, Ivanoe Bonomi, il cui gabinetto parve derivare la propria autorità non più dalla Corona ma dal CLN romano, che lo investì del potere. Tuttavia la vittoria delle forze antimonarchiche fu di breve durata perché, in occasione di una crisi ministeriale che ebbe luogo nel successivo novembre, Bonomi si dimise nelle mani del luogotenente e non del CLN. Rispetto alle spinte in senso accentuatamente antifascista, che avevano avuto luogo in aprile e in giugno, era una correzione in senso moderato, la quale tuttavia non impedì al movimento partigiano, passati i mesi invernali, di riprendere pienamente quota, favorito dalla consapevolezza che la guerra volgeva ormai al termine. Questa infatti finì in Italia il 25 aprile 1945 (giorno della Liberazione) con la vittoria degli Alleati e della Resistenza e poi con la fucilazione di Mussolini e dei suoi principali collaboratori nella avventura della Repubblica sociale.

La vittoria fu opera delle armate anglo-americane. La Resistenza da sola non sarebbe certo stata in grado di sconfiggere i tedeschi. Oltre alla relativa debolezza militare, la Resistenza coinvolse un numero esiguo di italiani sul totale della popolazione. Secondo alcune stime, nel marzo del 1945 si trovavano nelle formazioni partigiane 90.000 persone. Secondo altre stime, al momento della Liberazione i resistenti sarebbero stati 200.000. Dopo la guerra chiesero e ottennero il brevetto di partigiano 250.000 persone. La regione che diede il contributo più alto fu il Piemonte, dove alla fine di marzo del 1945 c’erano 30.000 combattenti, concentrati soprattutto nella provincia di Cuneo, nella Valsesia e nella Valdossola. Seguivano il Veneto con 20.000 combattenti, la Lombardia e l’Emilia con 12.000-15.000 ciascuna, la Liguria con 10.000-11.000. Queste cifre, sebbene largamente approssimative, danno il senso di una consistenza numerica piuttosto esigua.

La Resistenza ha certo avuto nella storia d’Italia una importanza grandissima, ben superiore al numero di brigate e divisioni che è stata in grado di mettere in campo. La Resistenza ha interpretato lo sdegno contro il fascismo, responsabile della rovina d’Italia, presente nella grande maggioranza della popolazione, e ha diffuso l’antifascismo e gli ideali della democrazia, fino allora patrimonio di piccole minoranze, nella coscienza di una parte consistente del popolo. La Resistenza in questo modo ha riscattato lo sfascio dell’8 settembre 1943, ha ridato a molti italiani la consapevolezza di essere una nazione. Inoltre la Resistenza, obbligando tanti uomini e tante donne a prendere decisioni drammatiche secondo il solo dettato della coscienza nella assenza di ogni legge e di ogni autorità riconosciuta, è stata una grande palestra di vita morale, una lezione di autonomia. Si deve alla Resistenza se nell’Italia centrale e soprattutto in quella settentrionale non ci fu, nei mesi successivi all’8 settembre, lo sfascio morale e sociale di cui abbiamo parlato a proposito del Mezzogiorno. Per tutti questi motivi la Repubblica, nata dopo la guerra e fondata sui princìpi della democrazia, è stata la figlia legittima della Resistenza.

Occorre tuttavia aggiungere che, a giudizio degli studiosi che più di recente se ne sono occupati, nemmeno la Resistenza è stata in grado di colmare compiutamente lo storico fossato, che abbiamo visto sempre esistere in Italia, fra le élite e il popolo, fra chi era stato sempre antifascista e aveva poi partecipato attivamente alla Resistenza e chi era stato a guardare. Per quanto la Resistenza abbia diffuso gli ideali della democrazia, si è trattato di una diffusione che, guidata e controllata dai partiti, è stata incapace, dopo la guerra, di tradursi compiutamente in lievito civile nei comportamenti individuali e collettivi degli italiani. Lo vedremo nei prossimi capitoli.





La costruzione della democrazia



Dopo il 25 aprile del 1945, all’indomani della Liberazione, l’Italia era un paese provato da cinque anni di partecipazione alla guerra, l’ultima fase della quale, nel 1943-45, si era svolta sul suo territorio. Le città con le loro rovine recavano il segno dei bombardamenti aerei, le strade erano malridotte, le ferrovie paralizzate al punto che solo in autunno i treni fra Roma e il nord poterono riprendere a funzionare e che ancora nel 1948 numerose linee erano fuori servizio. Sebbene le centrali elettriche e le fabbriche, grazie anche alla difesa che ne avevano fatto i partigiani, avessero invece subito scarse distruzioni (sembra per appena l’8% del loro potenziale), la difficoltà delle comunicazioni creava uno stato generale di paralisi. Il sistema economico nazionale – è stato scritto – si presentava «come poco più di un ammasso informe, grandioso e agonizzante» dei diversi fattori della produzione (Giorgio Mori).

Gli indici di produzione erano diminuiti di circa il 70% nell’industria, di circa il 40% nell’agricoltura. L’inflazione, provocata soprattutto dagli Alleati, che finanziavano le loro truppe in Italia stampando lire in carta moneta, galoppava al punto che i prezzi arrivarono ad aumentare di 50 volte rispetto al 1938. Il prezzo ufficiale del pane, che nel 1940 era di due lire e 23 centesimi al chilo, nel 1946 era passato a 37 lire, nel 1947 a 73 lire. Ma nello stesso periodo un chilo di pasta passò da due lire e 78 centesimi a 120 lire. I salari reali diminuirono rispetto al 1938 del 50-60%, lo stipendio degli impiegati di Stato diminuì del 30%. E sì che chi aveva un lavoro poteva dirsi fortunato perché molti erano disoccupati. Tutti quelli che non potevano affrontare i prezzi della borsa nera si trovavano in una condizione di vera e propria fame, quale mai la popolazione italiana aveva provato dal 1861.

In poche parole, le condizioni materiali erano drammatiche. Ma c’era anche, diffusa capillarmente fra la gente, una profonda vitalità che spronava tutti ad arrangiarsi con qualche espediente, lecito o illecito, pur fra i lutti recenti, la miseria presente e i dolori di ogni tipo. Innumerevoli italiani sbarcarono il lunario facendo la borsa nera, molte ragazze esercitavano la prostituzione con i militari alleati. L’Italia intera parve imitare ciò che a Napoli avveniva fin dal 1943. In realtà le differenze fra il sud e il nord erano profonde come raramente erano state dal 1861 in poi, non tanto sul piano economico quanto, come abbiamo detto nel capitolo precedente, sul piano morale e politico perché il sud non aveva quasi conosciuto la Resistenza.

La Seconda guerra mondiale portò nei tre principali paesi sconfitti – Germania, Giappone e Italia – mutamenti politici profondi e radicali. In Germania e in Giappone ebbe termine la prevalenza delle forze militariste e illiberali, che erano nazionalsocialiste in Germania, fascistizzanti in Giappone, e, sotto l’influenza americana, si affermarono e si consolidarono per la prima volta nella storia dei due paesi regimi pienamente democratici di tipo occidentale. Dei tre paesi sconfitti l’Italia era quello dove la tradizione liberale era stata più forte. Ma era anche stato quello dove era nato il fascismo, rimasto al potere per oltre un ventennio e poi ancora nel 1943-45 con la Repubblica sociale. Anche l’Italia subì mutamenti profondi ed ebbe una democrazia quale mai aveva avuto in passato per ampiezza e profondità. Il regime fascista venne abbattuto e con esso venne abbattuta anche la monarchia, che molte volte e a lungo ne era stata complice. Il fascismo e la monarchia furono sostituiti da una repubblica.

L’Italia prefascista aveva avuto un regime democratico. Ma la democrazia che si affermò dopo il 1945 ebbe un carattere diverso perché non fu più limitata a una parte sola, per quanto consistente, dei cittadini, a quelli di sesso maschile che si interessavano alla politica (come sappiamo, partecipava di norma alle elezioni poco più della metà degli aventi diritto) e a quelli che emergevano per censo o per altre qualità. La democrazia che si affermò dopo il 1945 rese tutti partecipi. Tutti, comprese per la prima volta le donne, parteciparono attivamente alle votazioni cui avevano diritto. Fu una democrazia adatta a una società di massa che aveva ripudiato il fascismo ma che in questo regime aveva trovato la sua prima espressione politica.

Detentori del potere politico erano i partiti antifascisti che componevano il CLN. Questi partiti formarono un governo presieduto da Ferruccio Parri, che durò dal giugno al dicembre del 1945. Parri, eminente rappresentante del partito d’azione, era animato dall’intenzione di mettere in pratica una politica intesa a punire i responsabili del fascismo ed eseguire un profondo rinnovamento politico e morale del paese e dello Stato. Ma la punizione dei gerarchi fascisti era resa praticamente impossibile dal fatto che la monarchia saldava insieme il nuovo Stato col vecchio. Era ben difficile distinguere i legami col fascismo dalla fedeltà allo Stato monarchico. Nel 1946 quasi tutti i fascisti furono amnistiati. Inoltre il programma di Parri era considerato con diffidenza dagli Alleati, dalla Chiesa e dai due partiti moderati, il democristiano e il liberale, ed era reso ancor più debole dallo scarso accordo fra tutti i partiti. È da ricordare che durante il governo Parri fu istituita una Consulta, composta da personalità designate dai partiti su basi paritetiche e dai parlamentari dell’opposizione del 1922-25.

A Parri successe Alcide De Gasperi, primo presidente del Consiglio cattolico, che rimase ininterrottamente in carica fino al 1953 e che iniziò il predominio della DC, destinato a durare quasi mezzo secolo. La DC si confermò infatti come il partito destinato a ricoprire il ruolo che fino al 1919 era stato dei liberali. Già nel 1919, si ricorderà, i liberali avevano manifestato consistenti sintomi di crisi, accompagnata da una forte affermazione del partito cattolico. Ma fu dopo il 1945 che il partito liberale si ridusse a uno sparuto gruppetto. Anche in altri paesi europei i partiti di ispirazione cattolica apparvero rafforzati dopo il 1945. Questo fu vero soprattutto nella Germania federale, dove il partito cattolico (l’unione cristiano-sociale) diventò, come la DC in Italia, il punto di raccolta di tutti i moderati.

Alle prime elezioni (amministrative) che si tennero nella primavera del 1946, con la partecipazione per la prima volta delle donne, risultò che tre partiti, detti di massa, raccolsero il consenso di circa i tre quarti degli elettori: il socialista, il comunista e il democristiano. Il partito socialista (chiamato allora partito socialista di unità proletaria: PSUP) conteneva nel suo seno alcuni fermenti autonomistici e liberali e, sotto questo profilo, era vicino al partito d’azione; ma, guidato da Pietro Nenni, seguiva una politica di stretta alleanza col partito comunista.

I socialcomunisti e i democristiani erano gli eredi dei due partiti di massa affermatisi nelle lontane elezioni del 1919, i quali, anziché riformare lo Stato (il programma riformatore di don Sturzo non ebbe il tempo di realizzarsi), si erano limitati ad allargare la base sociale di quello esistente, immettendovi le masse di cui erano i rappresentanti. Non diversamente si comportarono dopo il 1945 i socialcomunisti e i democristiani, facendosi strumenti ausiliari dello Stato nell’organizzare e controllare le masse. Questa azione di organizzazione e di controllo, questo comune interesse a tenere in piedi il nuovo sistema politico nato dalla Resistenza è forse l’elemento che distingue politicamente il secondo dopoguerra dal primo, il 1945-47 dal 1919-20. Nonostante la presenza di tensioni sociali, il 1945 non conobbe quello stato generale di effervescenza e di disponibilità all’avventura che caratterizzò il 1919-20, col «biennio rosso» dei socialisti e con l’avventura fiumana di D’Annunzio.

Sui partiti di massa antifascisti agiva anche l’esperienza del fascismo, per quanto accuratamente rimossa dalla consapevolezza dei militanti. Sotto il profilo ideale e politico la differenza fra il partito fascista e gli altri non avrebbe potuto essere più netta: il primo era antidemocratico e totalitario, i secondi erano democratici. Per la verità, quello comunista non lo era, ma l’antifascismo rigoroso lo collocava nell’ambito della democrazia. Fra il partito fascista e gli altri c’era però una parentela, e questa consisteva principalmente nel carattere burocratico che, quasi ineluttabilmente, il partito di massa tendeva ad assumere, qualunque fosse il suo orientamento politico. In Italia con l’avvento dei partiti di massa la società cessò di essere diretta dalle tradizionali élite borghesi, liberali, e venne diretta dagli apparati dei partiti, dapprima quello fascista e poi quelli antifascisti. Oltre che sotto il profilo burocratico, la DC e il PCI acquisirono alcune analogie col partito fascista sotto il profilo psicologico e antropologico dei singoli militanti: quelli della DC sembrarono ereditare dal fascismo l’attesa dal partito di assistenza e di mediazione; quelli del PCI sembrarono ereditare dal fascismo la partecipazione, non sempre criticamente consapevole, ad una grande organizzazione di massa.

Già durante la Resistenza e negli anni immediatamente successivi si erano alzate delle voci critiche, sia da sinistra e sia, ben più consistenti, dal campo moderato, nei confronti del sistema dei partiti che si andò delineando durante la Resistenza, e che si affermò subito dopo. Da sinistra durante la Resistenza, per merito del partito d’azione e in particolare del suo esponente Vittorio Foa, si erano temute le distorsioni che al corretto e pieno funzionamento della democrazia potevano portare i partiti se dotati di eccessivi poteri. I partiti erano antifascisti ma erano anche suscettibili, così si temeva, di privilegiare le loro strutture burocratiche, soffocando le aspirazioni autonomistiche presenti nella società. Per questo motivo si era auspicata la dissoluzione dei partiti nei CLN, concepiti come organi di autogoverno decentrati nella società. L’auspicio però si rivelò un’utopia.

Le voci dal campo moderato, in particolare dei liberali, avevano manifestato il timore che il predominio dei partiti imprimesse un carattere «giacobino» al sistema politico e rendesse difficile il costituirsi di compatte maggioranze parlamentari e di solidi governi. Queste voci, ho detto, provenivano soprattutto dai liberali. Ma lo stesso Alcide De Gasperi, il leader democristiano, non era affatto insensibile a preoccupazioni analoghe, anche se non proprio uguali. Infatti evitò di imprimere alla DC i caratteri tipici del partito a struttura burocratica, preferì servirsi della rete delle parrocchie per la diffusione capillare della propaganda e la raccolta del consenso. Solo più tardi, dopo la scomparsa di De Gasperi, la DC acquistò compiutamente il carattere tipico del partito di massa a struttura burocratica.

De Gasperi era un cattolico trentino di solide convinzioni morali, formatosi politicamente prima del 1918 come deputato nell’impero austriaco e poi nel partito popolare, di cui, quando Sturzo fu costretto all’esilio, fu segretario meritandosi l’apprezzamento di Gobetti. L’esperienza del fascismo, di cui fu passivo ma dignitoso avversario, lo indusse a valutare l’importanza centrale della liberaldemocrazia, che andava difesa così come era in quanto unica reale alternativa al totalitarismo, mentre invece don Sturzo aveva inteso riformarla. Idealmente vicino al filosofo francese Maritain e, sul piano politico, al futuro papa Paolo VI, monsignor Montini, De Gasperi volle fare della DC il partito laico e unitario dei cattolici di orientamento democratico, un partito che doveva avere l’appoggio della Chiesa e del suo apparato e che doveva legarsi ai ceti medi, a quella vasta zona della società italiana che aveva aderito o convissuto col fascismo.

Nella formazione e nei primi sviluppi della DC svolse un ruolo importante anche una corrente di sinistra, di antifascismo cristiano, il cui più autorevole esponente fu Giuseppe Dossetti. Questi e don Sturzo auspicavano una incisiva politica di riforme. De Gasperi invece volle che la DC diventasse il centro del sistema, restituito a libertà ma, a parte questo, apportandovi solo modificazioni di secondaria importanza. Durante la guerra e negli anni immediatamente successivi De Gasperi accettò la collaborazione dei comunisti, ma ebbe cura di limitarla a pochi, ben precisi campi: alla guerra contro i tedeschi e i fascisti, poi alla elaborazione della Costituzione repubblicana, alla quale tutte le forze antifasciste dovevano partecipare, e alla firma del trattato di pace che, per i suoi aspetti onerosi (l’Italia era un paese sconfitto e come tale la trattavano i vincitori), doveva coinvolgere anche l’opposizione. In linea generale la lotta intransigente al comunismo fu uno dei tratti salienti della politica di De Gasperi. Fu grazie a questa lotta che egli ottenne l’appoggio della Chiesa.

La Chiesa di Pio XII era la sola istituzione rimasta saldamente in piedi in Italia. Forte di questo dato di fatto, misticamente convinto della necessità prioritaria di combattere con ogni mezzo il comunismo, desideroso di mantenere la posizione di privilegio assicurata dal Concordato e di riconquistare alla Chiesa l’Italia di Porta Pia, il papa usò toni di sapore sanfedistico, fece ricorso a un oscurantismo che quasi ricordava quello del Sillabo e che culminò nel luglio del 1949 con la scomunica dei comunisti.

De Gasperi, pur non essendo certo un sanfedista, doveva tener conto di questi atteggiamenti, che del resto servivano al suo anticomunismo e al proposito di assicurare alla DC l’egemonia; tanto che nel 1951 Dossetti fu indotto a ritirarsi dalla vita politica. L’anno successivo, in vista delle elezioni amministrative che dovevano tenersi a Roma, il papa indusse il vecchio Sturzo a farsi promotore di una alleanza anticomunista aperta a tutte le destre, compresi i fascisti, che nel 1947 avevano fondato il Movimento sociale italiano (MSI). De Gasperi si oppose con fermezza e il papa dovette rinunciare alla cosiddetta operazione Sturzo. Non fu questa la sola volta che De Gasperi, a prezzo di grandi e spesso dolorosi sforzi, riuscì a far prevalere le sue convinzioni liberali sulle pressioni integraliste che giungevano dal Vaticano.

L’antagonista principale di De Gasperi fu Palmiro Togliatti. Anch’egli volle immettere nel suo partito le masse che erano state fasciste ma che dovevano cambiare in modo radicale sotto il segno dell’antifascismo. Per ottenere questo scopo Togliatti diede al PCI, «partito di tipo nuovo», una fisionomia diversa da quella propria del partito bolscevico, ne attenuò il carattere di gruppo proletario d’avanguardia e ne esaltò il carattere di partito di massa aperto sia al proletariato che al ceto medio. Era un programma di larga democrazia popolare che però contrastava con le attese di rivoluzione violenta diffuse fra i militanti, che Togliatti non poteva né voleva smentire in modo esplicito, sia per non deludere l’entusiasmo della base più fedele e sia per il suo legame con l’URSS e con Stalin, legame che egli riteneva presupposto indispensabile di ogni politica comunista. Un altro grave difetto, che del resto il PCI ebbe in comune con la DC, fu quello di anteporre costantemente la ricerca del consenso delle masse alla difesa dei diritti individuali.

Togliatti era un uomo di vasta cultura, nutrito di un umanesimo tanto solido da diventare talvolta esclusivo e, intrecciandosi con quel tanto di staliniano che c’era in lui, tale da impedirgli la comprensione delle forme più moderne, non realistiche, dell’arte, che riteneva irritanti stramberie (non amava, per esempio, la pittura di Picasso). Ma poiché il realismo era allora la parola di moda fra gli intellettuali, Togliatti e il suo partito esercitarono una ampia egemonia culturale, che venne confermata quando nel 1947 cominciarono a essere pubblicati gli scritti dal carcere di Gramsci.

Questa egemonia ha avuto il merito di far sì che la cultura si opponesse al predominio, largamente venato di clericalismo, che la DC e, attraverso questa, la Chiesa acquistavano in ogni campo della vita pubblica. Tuttavia, ha osservato di recente Luisa Mangoni, la cultura di quegli anni, accentuando alcune tematiche dell’antifascismo di marca comunista (l’ottimismo rivoluzionario, l’entusiasmo per il futuro, il settarismo) proprio quando il fascismo era stato sconfitto, si precludeva la possibilità di comprendere gli aspetti profondi della perdurante crisi del Novecento, della sua visione pessimistica della vita, dell’irrazionalismo, delle radici ideali del fascismo che la cultura del 1945 aveva rimosso dalle coscienze e, sembra concludere la studiosa, in definitiva continuò, con segno politico mutato, nel provincialismo che essa imputava al fascismo stesso. Si salvarono, continua la Mangoni, solo poche individualità, la più grande delle quali fu Gramsci (i cui scritti, peraltro, appartenevano a un periodo storico anteriore). Quello della Mangoni è un giudizio severo che dimentica gli aspetti della cultura nei quali è presente la consapevolezza della crisi, sia pure intesa più nei suoi aspetti sociali che in quelli esistenziali: si pensi a film come Sciuscià e Ladri di biciclette. Ma è anche un giudizio che coglie con esattezza gli aspetti negativi della cultura, per esempio il suo rifiuto di comprendere il fascismo, di vedere nell’avversario politico un uomo e non semplicemente un manichino negativo, come fece Elio Vittorini nel suo brutto romanzo Uomini e no.

Benché da punti di vista opposti, sia la DC che il PCI, pur con i loro innegabili difetti, hanno svolto un ruolo d’importanza centrale nel consolidare la giovane democrazia italiana. Merito della DC è stato aver posto il voto, per quanto manipolato con mezzi leciti e illeciti, come unica fonte di legittimazione del potere e avere così assicurato la democrazia contro le tentazioni di rovesciarla. Merito del PCI è stato aver diffuso fra le masse i principi dell’antifascismo. Il PCI ha così contribuito a consolidare la democrazia, anche se il legame con l’Unione Sovietica e i disegni di conquista violenta del potere, mai del tutto respinti, hanno costretto Togliatti alla sua ben nota ambiguità; e anche se si è trattato di una democrazia indubbiamente rozza ed elementare, forse la sola consentita a un paese che doveva scontare l’eredità antidemocratica e diseducatrice, sotto il profilo politico, del ventennio fascista.

Occorre però tenere presente che, se a distanza di tempo è possibile vedere l’ideale collaborazione fra la DC e il PCI di cui abbiamo parlato, nella realtà i rapporti sono stati tempestosi almeno fino al 1956. Tanto che, come è stato detto, caratteristica della democrazia italiana è stata di essere «bloccata», senza alternative di governo, con un partito, la DC, sempre al potere, e un altro partito, il PCI, sempre all’opposizione per il legame con l’URSS e le preoccupazioni che suscitava di scarsa affidabilità democratica e, last but not least, per il veto dell’America. Un giudizio particolarmente pertinente è stato formulato dallo storico Pietro Scoppola, secondo il quale l’elemento che, pur negli acutissimi contrasti politici, ha tenuto in piedi durante il primo decennio la Repubblica, evitandone lo sfascio, è stato lo spirito di cittadinanza, cioè la capacità degli italiani di sentirsi cittadini, individui con una loro vita morale e sociale prima che politica, in grado di elidere sul piano dei rapporti umani il conflitto ideologico fra cattolici e comunisti. Lo spirito di cittadinanza, cioè quel complesso tessuto antropologico che Scoppola chiama «il vissuto degli italiani», si esprimeva soprattutto nella vita della famiglia e nelle solidarietà che nascevano spontaneamente nelle aggregazioni territoriali, particolarmente del mondo contadino. Si creavano così solidarietà sotterranee fra i due contrapposti schieramenti ideologici e politici, forme di implicita tolleranza, tacite connivenze. Si tratta tuttavia di un giudizio che, come lo stesso Scoppola ha precisato successivamente, è valido più per il primo decennio repubblicano che per i successivi, quando lo spirito di cittadinanza degli italiani è sembrato attenuarsi.

Ma torniamo alla narrazione degli avvenimenti dopo questa digressione introduttiva alla storia della Repubblica, considerata sotto l’angolo visuale dei suoi due maggiori partiti politici, la DC e il PCI.

Durante i primi mesi del governo De Gasperi, formato nel dicembre del 1945, i tre partiti di sinistra (comunisti, socialisti, azionisti) chiesero la proclamazione della repubblica e l’elezione di una assemblea costituente incaricata non solo di fare la costituzione repubblicana ma anche di legiferare. Prevalse però il punto di vista di De Gasperi il quale, per timore di perdere il consenso dell’elettorato monarchico e per timore che la Costituente approvasse leggi eversive dello status quo sociale, volle affidare a un referendum popolare la scelta fra repubblica e monarchia e volle che la Costituente non fosse investita del potere legislativo ordinario. Questo potere rimase competenza del governo che vi provvedeva con decreti legge.

Il 2 giugno 1946 si tenne una doppia consultazione popolare: il referendum istituzionale e l’elezione della Costituente. Al referendum prevalse la repubblica con 12.717.923 voti contro 10.719.284 per la monarchia. L’elezione della Costituente confermò quanto era già occorso nelle precedenti elezioni amministrative, col netto distacco fra i tre partiti maggiori e gli altri. La DC ebbe 8 milioni di voti, il PSUP 4.700.000 e il PCI 4.300.000. I risultati elettorali furono particolarmente deludenti per il partito d’azione che, dopo essere stato per consistenza il secondo partito dopo il comunista durante la lotta armata, si dimostrò incapace di riscuotere il consenso elettorale e dopo qualche tempo si sciolse. I suoi aderenti, fra cui c’erano eminenti personalità intellettuali, aderirono al partito socialista o, come Ugo La Malfa, al partito repubblicano. De Gasperi formò un nuovo governo, detto tripartito perché basato non più su tutti i partiti del CLN ma solamente sui tre di massa e con la partecipazione dei repubblicani. L’Assemblea costituente elesse capo provvisorio dello Stato il napoletano Enrico De Nicola e diede inizio ai suoi lavori.

Nel frattempo, già durante i primi mesi del 1946, avevano iniziato a deteriorarsi i rapporti tra le potenze vincitrici, fra quelle occidentali e l’Unione Sovietica. Questo fatto rendeva ancor più malagevole la partecipazione al governo dei comunisti per il loro conclamato legame con la «patria del socialismo». De Gasperi si rendeva conto che, date le difficoltà generali e dato il malcontento del paese oppresso dalla miseria, era necessario per il governo avere un appoggio a sinistra (e del resto, secondo lo statista trentino, la DC era un partito di centro che si muoveva verso sinistra). Da qui probabilmente nacque l’offerta che De Gasperi fece a Nenni dopo le elezioni del 2 giugno, di un patto a due fra democristiani e socialisti che, nella prospettiva, escludesse i comunisti. Ma Nenni era allora troppo legato ai comunisti per accettare l’offerta, che fu declinata.

Dal canto suo De Gasperi, pur desiderando l’appoggio della sinistra, doveva tener conto in primo luogo dell’elettorato moderato, di quella vastissima area di benpensanti del ceto medio che erano la forza della DC. Proprio i benpensanti abbandonarono la DC nelle elezioni amministrative che si tennero nel novembre dello stesso 1946 e votarono in larga misura per l’Uomo qualunque, un movimento di protesta piccolo borghese, di rifiuto della politica, qualunquista appunto (la parola nacque allora), fondato e guidato da un estroso commediografo napoletano, Guglielmo Giannini. L’Uomo qualunque fu una meteora nel firmamento politico italiano ma costituì un campanello d’allarme per De Gasperi.

Tuttavia nulla fu fatto per estromettere i comunisti dal governo. Troppo importante era la loro partecipazione in modo che si accollassero a pieno titolo gli oneri del trattato di pace che le potenze vincitrici imposero all’Italia senza ammetterne la discussione e che fu firmato a Parigi il 10 febbraio 1947. Il governo americano, che aveva preso in mano la direzione del campo occidentale (la potenza dell’Inghilterra era in declino), aiutò sottomano l’Italia, ma non poté impedire che questa dovesse cedere parte del territorio nazionale alla Francia sulla frontiera occidentale (Briga e Tenda) e soprattutto alla Jugoslavia sulla frontiera orientale (Istria). La Jugoslavia era attivamente sostenuta dal governo di Mosca. Trieste, che nel 1945 aveva subito per qualche tempo la dura occupazione dell’esercito partigiano jugoslavo, venne eretta in territorio libero e restituita più tardi, nel 1954, all’Italia. L’Alto Adige, abitato da popolazione tedesca, venne eretto in regione autonoma, associata più tardi al Trentino. L’autonomia non fu ritenuta sufficiente dagli altoatesini e dal governo di Vienna, che iniziò con quello di Roma un lungo contenzioso. Nel 1961 ci furono anche episodi di terrorismo con scoppio di numerose bombe. Finalmente verrà siglato fra Roma e Vienna un accordo nel dicembre del 1969.

Circa un mese dopo la firma del trattato di pace, nel marzo del 1947, aveva inizio la guerra fredda con l’annuncio, dato dal presidente americano Truman, della politica di contenimento del comunismo. In Italia si avvicinava l’ora dell’allontanamento dal governo dei comunisti, che avvenne nel maggio successivo. Fu una decisione autonoma di De Gasperi, che incontrò ovviamente la piena approvazione del governo americano ma che non venne presa, come si è a lungo creduto, in seguito a pressioni esercitate da questo.

Tuttavia questi e altri gesti ancora di autonomia, compiuti da De Gasperi e dai suoi successori, non devono farci dimenticare lo stretto legame che andò stabilendosi fra Roma e Washington. Certo, gli Stati Uniti davano aiuti economici e finanziari indispensabili per la sopravvivenza e la ripresa di un paese distrutto dalla guerra. Certo, una politica di neutralità fra i due blocchi come quella praticata per esempio dalla Svezia – ha osservato Federico Romero – sarebbe stata irrealistica per l’Italia, che era non solo un paese di frontiera ma anche economicamente indebolito e ideologicamente lacerato. Ma l’asservimento agli Stati Uniti fu davvero eccessivo, spesso portato al limite del servilismo e alla sollecitazione delle ingerenze della CIA nella nostra politica interna. Si giunse al punto che quando, nel 1955, ci fu un fugace accenno di distensione nella guerra fredda il governo italiano lo disapprovò per timore di dover ridare piena legittimità ai comunisti. Fu per il governo una fortuna che i comunisti si dimostrassero incapaci di contrapporre al filoamericanesimo smaccato una politica diversa e credibile, succubi com’erano dell’Unione Sovietica.

Nel gennaio del 1947 c’era stato in Italia un avvenimento destinato ad agevolare la successiva estromissione dal governo dei socialcomunisti. Il socialista Giuseppe Saragat, interpretando il malessere di una parte dei suoi compagni, ostili al filocomunismo di Nenni, promosse una scissione e fondò un partito di tipo socialdemocratico. Nel maggio successivo De Gasperi, estromessi i socialcomunisti dal governo, continuò ad avere l’appoggio di una parte dei socialisti, quelli scissionistici, e costituì un governo nuovo, il primo di una lunga serie, detto di centro, composto, oltre che dalla DC, dai cosiddetti partiti laici: il socialista saragattiano (che più tardi assunse il nome di socialdemocratico), il repubblicano e il liberale.

La collaborazione con i comunisti continuò in seno all’Assemblea costituente nei lavori preparatori della Costituzione. Questa, entrata in vigore il primo gennaio 1948, risentì ampiamente dei compromessi resi necessari dalla collaborazione tra forze politiche e ideali così diverse. Sia la DC che il PCI erano però solidali nel voler evitare lacerazioni irreparabili e nel voler dare ampio spazio ai problemi sociali. Togliatti reputò opportuno concedere alla DC l’inserzione, fermamente voluta dal Vaticano, del Concordato fascista nella Costituzione (art. 7). Altri articoli intesero tutelare il diritto al lavoro e l’aspirazione a rimuovere gli ostacoli di ordine economico e sociale che impediscono il pieno sviluppo della persona umana. Si tratta di affermazioni importanti, anche se molto spesso sono rimaste allo stato di semplici affermazioni non materializzate nella realtà. Autorevoli giuristi, anche di sentimenti democratici come Piero Calamandrei, avrebbero preferito che la Costituzione non venisse appesantita da tante norme di carattere sociale che avrebbero dovuto trovare posto in altra sede.

In tutti gli altri campi della vita politica la rottura fra socialcomunisti e governo fu profonda. Con l’insorgere della guerra fredda il PCI accantonò le aperture ai ceti medi e accentuò il settarismo nella propaganda e anche nella azione culturale. Le tensioni sociali, che fino al 1947 erano state relativamente contenute, si accentuarono, la repressione poliziesca (ministro dell’Interno dal 1947 al 1953 fu il democristiano Mario Scelba) si fece più pesante e raggiunse l’acme nel 1949-50 con l’uccisione di numerosi dimostranti. L’accentuato settarismo comunista e le manovre del padronato intese a dividere i lavoratori ebbero conseguenze nel campo sindacale. Nel 1944 col Patto di Roma era stato raggiunto un accordo che stabiliva l’unità fra i sindacati comunista, socialista e democristiano, riuniti nella Confederazione generale italiana del lavoro (CGIL). Ma nel 1948 l’unità si ruppe, la CGIL rimase socialcomunista mentre nacquero altre due confederazioni sindacali: una democristiana che nel 1950 assunse il nome di Confederazione italiana sindacati lavoratori (CISL); e una dei socialisti anticomunisti con il nome di Unione italiana del lavoro (UIL).

Nel maggio del 1947, con la costituzione del primo governo di centro, la direzione della politica economica era stata affidata al ministro del Tesoro, Luigi Einaudi, eminente economista liberale, già avversario di Giolitti insieme a Luigi Albertini prima del 1915. Einaudi, imitato poi dai suoi successori, frenò l’inflazione, riducendo la spesa pubblica e limitando il credito bancario. Era una politica in linea con l’ortodossia dei classici della economia, che difendeva il risparmio e i ceti medi ma manteneva alta la disoccupazione, compensando, sotto questo profilo, gli industriali del freno posto al credito bancario e agli investimenti. Infatti la disoccupazione metteva gli industriali in una posizione di forza nel contrattare con i sindacati il livello dei salari.

Furono gli anni della ricostruzione, che ebbe successo, ma con gravi costi per i lavoratori che giustificavano le fortissime tensioni sociali. Ancora nel 1953, a ricostruzione ultimata e alla vigilia del «miracolo economico», i disoccupati erano oltre l’11% della popolazione attiva. Già nel 1947 la produzione di energia elettrica era quasi tornata al livello del 1941, già nel 1949 la produzione industriale aveva superato quella del 1938, ma ancora nel 1950 i consumi privati pro capite erano inferiori a quelli d’anteguerra. Solo nel 1951 il reddito pro capite tornò al livello, non certo alto, del 1938. Molti italiani ripresero la via della emigrazione, così come avevano fatto nel secolo scorso e fino al 1914, e ancora negli anni Venti di questo secolo, moltissimi loro predecessori. Nuovi importanti sbocchi migratori furono adesso l’Australia e il Canada.

Il PCI capeggiò la protesta nel paese ma prese poche iniziative per proporre una politica alternativa intesa a promuovere gli investimenti, l’occupazione e i consumi. La sola iniziativa di rilievo fu un piano del lavoro avanzato nel 1949 dalla CGIL, che però, osteggiato dalla maggioranza dei ministri, venne presto lasciato cadere. È interessante notare il dissenso che i funzionari americani preposti alla gestione degli aiuti economici forniti all’Italia, come quelli del piano Marshall, manifestarono più volte nei confronti della ortodossia finanziaria del nostro governo, cui consigliavano di adottare invece una politica di tipo keynesiano intesa a espandere gli investimenti e i consumi. Ma il dissenso rimase allo stato platonico perché a Washington si ritenne più importante lasciare carta bianca al governo italiano che dimostrava di saper fronteggiare così bene il comunismo.

La capacità del governo di fronteggiare il comunismo apparve in modo lampante in occasione delle votazioni che si tennero il 18 aprile del 1948 per l’elezione del primo parlamento repubblicano. La campagna elettorale fu tesissima da entrambe le parti, ma quella della DC si distinse per i toni particolarmente triviali, sanfedistici usati. I comunisti furono danneggiati dal colpo di Stato di Praga pochi giorni prima delle nostre elezioni. I comunisti e i socialisti si presentarono uniti in un «Fronte del popolo» ma risultarono sconfitti, e la sconfitta penalizzò in particolare il partito socialista. La DC ottenne da sola quasi 13 milioni di voti, pari al 48,5% del totale. I socialcomunisti ottennero poco più di 8 milioni di voti, pari al 35% del totale. Era per la DC una vittoria smagliante che avrebbe consentito a De Gasperi di comporre un governo tutto democristiano. È merito della sua sensibilità liberale aver voluto invece continuare con la formula politica di centro, che evitasse i pericoli dell’integralismo cattolico. Poco dopo Einaudi venne eletto primo presidente della Repubblica.

L’Italia faceva ormai saldamente parte del campo occidentale, come confermò nel 1949 il suo accoglimento a pieno diritto fra i membri originari del Patto atlantico, l’alleanza a direzione americana nata per fronteggiare l’Unione Sovietica in Europa. Fu un altro grosso successo di De Gasperi e di Carlo Sforza, ministro degli Esteri fra il 1947 e il 1951, che faceva uscire l’Italia dal rango di paese sconfitto. Per la piena uguaglianza dell’Italia sul piano internazionale mancava ancora l’ammissione nella assemblea delle Nazioni Unite, cosa che avverrà qualche anno più tardi, il 14 dicembre 1955.

La conseguita sicurezza del potere e l’anticomunismo fecero mutare l’atteggiamento della DC nei confronti della Costituzione. Analogo, opposto mutamento avvenne nel PCI, estromesso dal potere e costretto ormai a una opposizione di lunga durata. Durante i lavori della Costituente i democristiani, fedeli alla tradizione del partito popolare di Sturzo, fautore dei poteri diffusi, avevano sostenuto il decentramento, l’autonomia delle regioni, la Corte costituzionale incaricata di vigilare sulla costituzionalità delle leggi e degli atti di governo, il Consiglio superiore della Magistratura, organo supremo di autogoverno della magistratura stessa, l’istituto del referendum popolare. Invece dopo il 18 aprile vollero procrastinare il più a lungo possibile l’entrata in vigore di queste norme e di questi istituti. Tutte cose che invece chiesero a gran voce i comunisti i quali, secondo il modello accentratore di origine leninista, li avevano considerati con diffidenza al tempo della Costituente.

Con le elezioni del 18 aprile 1948 e il potere saldamente in mano della DC finiva il dopoguerra. Non finiva però l’acutissima conflittualità sociale, politica e soprattutto ideologica, i cui protagonisti principali erano la DC e il PCI. Giudizi recenti di diversi studiosi hanno paragonato questa conflittualità, destinata a durare nella forma acuta fino al 1956, a una guerra di religione, a una prosecuzione senza armi della guerra civile del 1943-45, a una guerra civile «fredda», e vi hanno visto una sorta di impossibilità per il popolo italiano di conseguire nuovamente la consapevolezza della propria identità nazionale, dopo le lacerazioni introdotte dal conflitto tra fascismo e antifascismo. Sono giudizi pessimistici, che riprendono quello di Renzo De Felice sulla crisi della nazione italiana, ma la cui validità è tutta da dimostrare.





Centrismo, miracolo economico, centro-sinistra



Durante la seconda metà del ventennio fascista le grandi aziende pubbliche di proprietà dello Stato avevano svolto un ruolo centrale nella direzione del sistema industriale. Con il 1947 il ruolo dello Stato nella economia venne decisamente ridimensionato (ma questo non significa certo che si rinunciasse a chiedere allo Stato sostegni e aiuti) e la direzione dell’industria fu posta nelle mani delle grandi aziende private, fra le quali primeggiava sempre il gigante della Fiat. Gli anni della ricostruzione, fino al 1953, furono un buon periodo per l’industria. La ricostruzione significava richiesta di beni che sostituissero quelli distrutti dalla guerra e le grandi aziende ne approfittarono per rinnovarsi e razionalizzare la produzione, adottando nuove tecniche manageriali provenienti dagli Stati Uniti. Anche due aziende di medie proporzioni, la Piaggio e la Innocenti, si segnalarono sin dal 1946, lanciando un nuovo tipo di veicolo piccolo ed economico, frutto di una notevole capacità inventiva e di design, il motoscooter (la Vespa e la Lambretta) destinato a grande successo di lì a poco.

I socialcomunisti, e in particolare i comunisti, sottovalutarono la vitalità del capitalismo e non compresero le novità che andavano maturando nel sistema industriale. Ancora nel 1953 Togliatti lo riteneva in palese decadenza. Questa incomprensione, sommandosi alla fine dell’unità sindacale e alla dura discriminazione messa in atto nelle fabbriche dal padronato contro gli operai comunisti, provocò nel sindacato maggiore, la CGIL, una crisi profonda che culminò nel 1955. In occasione delle elezioni per il rinnovo delle commissioni interne ci fu alla Fiat una dura sconfitta della CGIL, che da anni privilegiava nella sua azione in fabbrica la contestazione ideologica del padrone senza avanzare soluzioni credibili ai problemi del lavoro e del suo controllo da parte dell’operaio. L’azione sindacale nella fabbrica fu meglio sostenuta dalla CISL, che svolse un ruolo di rilievo nella prima metà degli anni Cinquanta. La crisi della CGIL, che era pur sempre il maggior sindacato italiano, il più legato alle tradizioni della classe operaia, rendeva zoppo e squilibrato il sistema industriale ma, nell’immediato, era un grosso vantaggio per le aziende, che avevano un ampio margine di manovra nel regolare la dinamica del salario.

Un altro vantaggio lo andava approntando il governo, collaborando con la Germania, la Francia e il Benelux (Belgio, Olanda, Lussemburgo) per gettare le basi della unificazione europea sia economica che politica. Era la ripresa di un’idea che, nata durante gli anni Venti in Francia e in altri paesi ma sconfitta dai nazionalismi allora imperanti, tenuta poi viva in Italia da alcuni esponenti dell’antifascismo, si ripresentava adesso con migliori possibilità di realizzazione. Tuttavia molti industriali di corte vedute, abituati ai benefici che ricavavano dai dazi di importazione, considerarono con diffidenza l’iniziativa senza vedere il vantaggio che apriva alle aziende la prospettiva di un grande mercato europeo sul quale vendere i loro prodotti.

De Gasperi era un fermo assertore dell’unificazione europea non solo perché l’abbattimento delle barriere doganali corrispondeva alle sue opinioni liberiste in materia economica ma anche, e anzi soprattutto, per motivi di politica ideale e pratica, perché coltivava il sogno di una Europa unita e cristiana la quale rinnovasse i fasti di Carlomagno contro i nemici che stavano all’est, non più, come allora, contro i popoli pagani ma contro i comunisti atei. Già il 5 maggio 1949 era stato istituito un consiglio d’Europa dotato di una assemblea consultiva con sede a Strasburgo. Ma questi aspetti politici dell’unificazione ebbero allora scarso successo e anche in seguito hanno sempre incontrato grosse difficoltà. Ben altra vitalità ebbero gli aspetti economici. Il più importante collaboratore di De Gasperi in questo campo fu La Malfa che, nella sua qualità di ministro del Commercio estero, promosse nel 1951 la diminuzione dei dazi doganali e la liberalizzazione degli scambi, superando non poche opposizioni degli industriali. Il 10 aprile 1953 entrò in vigore la Comunità europea del carbone e dell’acciaio (CECA). Una ulteriore tappa nella stessa direzione sarà la firma a Roma il 25 marzo 1957 del trattato istitutivo della Comunità economica europea (CEE).

Durante gli anni della ricostruzione il governo volle anche affrontare la Questione meridionale nel tentativo di sanare finalmente lo storico squilibrio fra il nord e il sud. Pochi dati sono sufficienti per dare quanto meno il senso del problema. Alla formazione del reddito nazionale il nord concorreva per il 60,5%, il centro per il 17,8%, il sud per il 14,4%, le isole per il 7,3%. Forse ciò che più colpisce in questi dati non è tanto la povertà del sud quanto quella del centro, che «decollerà» solo più tardi grazie alle conseguenze del miracolo economico. Ma, per quanto riguarda il dislivello fra nord e sud, basti tener presente che a Milano e provincia il reddito era 48 volte superiore a quello di Matera.

Nel 1950 vennero presi due provvedimenti importanti, anche se si rivelarono poi entrambi insufficienti per risolvere la Questione meridionale: fu istituita una Cassa per il Mezzogiorno e fu iniziata, per la prima volta nella storia d’Italia, una riforma agraria. L’opera della Cassa, rimasta in funzione per circa un quarantennio, è stata variamente giudicata. Essa ha avviato verso il sud un imponente flusso finanziario per promuovere l’industrializzazione e creare le cosiddette infrastrutture (opere pubbliche). Ma ciò è avvenuto attraverso sprechi, favori clientelari ed errori, primo fra i quali quello di dare la precedenza ad alcuni grandi complessi, le cosiddette «cattedrali nel deserto», ricche di prestigio e di capitali ma poco adatte a promuovere quella rete capillare di piccole aziende a bassa intensità di capitale che, come ha sostenuto con vigore particolare l’economista Leone Iraci Fedeli, meglio sono in grado di creare posti di lavoro.

La riforma agraria fu voluta dalla DC con l’intento di rafforzare alla base, nelle campagne, la stabilità sociale e di togliere vigore al vivace movimento contadino che, guidato dai comunisti, interessò le campagne meridionali fra il 1944 (come abbiamo già ricordato) e il 1948. Nel giro di un decennio la riforma, che riguardò non solo il Mezzogiorno ma anche altre regioni, come la Maremma, espropriò circa 700.000 ettari a latifondo e li distribuì a oltre 100.000 famiglie contadine. Nel complesso le ombre prevalsero sulle luci. La riforma non risolse infatti il problema dei contadini perché assegnò loro proprietà che non erano vitali, troppo ridotte nelle dimensioni e prive dei necessari capitali d’esercizio. Tuttavia la riforma si è inserita e ha accentuato la tendenza di lungo periodo, presente quanto meno fin dai tempi della Prima guerra mondiale, rivolta all’aumento numerico delle piccole proprietà contadine.

Una conseguenza particolarmente importante della riforma agraria fu che essa finì col togliere ogni potere ai proprietari terrieri, a quel ceto di notabili che era stato fino allora la classe tradizionalmente dominante nel Mezzogiorno. Costoro, nel tentativo di evitare la fine del loro potere politico oltre che economico, diedero forza a un partito monarchico che rischiò di scalzare le posizioni elettorali dei democratici nel sud. Per parare questa minaccia e consolidare stabilmente lo schieramento politico di centro che appoggiava il governo, in occasione delle elezioni politiche del 1953 De Gasperi e i suoi alleati, i partiti laici, fecero una legge elettorale maggioritaria, chiamata dagli avversari «legge truffa» e da loro paragonata alla famosa legge Acerbo dei primi tempi fascisti. In base a questa legge il partito o la coalizione di partiti che avessero conseguito più della metà dei suffragi avrebbero ottenuto alla Camera il 65% dei seggi. La legge tuttavia non entrò in vigore perché alle elezioni la coalizione dei partiti governativi sfiorò ma non oltrepassò la soglia del 50% dei suffragi.

L’anno successivo, nel 1954, De Gasperi morì. Lo schieramento politico di centro continuò a costituire la maggioranza di governo. Si trattava però di una maggioranza indebolita, nella quale andavano serpeggiando desideri di cambiamento, reso ancora più impellente dalla crescita impetuosa dell’economia e dai cambiamenti che questa introduceva nella società. L’incipiente benessere fece nascere il desiderio non solo di maggiori consumi ma anche di maggiori diritti civili e fece sentire con più forza il peso della repressione poliziesca e del predominio clericale nel campo della cultura.



Dopo il 1953, terminata l’attività finalizzata alla ricostruzione del paese, era diffusa la preoccupazione che l’economia, priva di forti incentivi, entrasse in una fase di ristagno. Per evitare questo pericolo il ministro del Bilancio, il democristiano Ezio Vanoni, presentò nel 1953 uno schema di sviluppo dell’occupazione e del reddito. Fu il cosiddetto Piano Vanoni, il secondo tentativo, dopo quello della CGIL del 1949, inteso a promuovere la crescita economica sulla base di interventi pubblici in grado di correggere gli squilibri e le irrazionalità cui può dar luogo il libero mercato. Ma anche il Piano Vanoni, come quello della CGIL, rimase lettera morta. Venne infatti presentato in ritardo perché l’economia italiana, smentendo le preoccupazioni dei pessimisti, aveva risentito della favorevole congiuntura internazionale determinata dalla guerra di Corea, era entrata in una fase di crescita sostenutissima e aveva dato inizio a quello che è stato chiamato il «miracolo economico».

Il miracolo economico propriamente detto è durato dal 1955 al 1963. Ma la crescita economica, interrotta da crisi congiunturali più o meno gravi, è continuata anche nei decenni successivi a ritmi sostenuti, pari a quelli degli altri paesi capitalistici. Mentre fra il 1900 e il 1954 la crescita annua era stata mediamente del 2-2,5%, nel 1955-63 è balzata al 6-8%. In questi anni e nei successivi la ricchezza degli italiani è aumentata più che nell’intero secolo precedente. È stato un boom industriale che ha fatto quasi raddoppiare la potenza motrice installata nelle fabbriche fra il 1951 e il 1961; un boom basato sulla motorizzazione di massa che ha dato un impulso fortissimo alla fabbricazione dapprima di Vespe e Lambrette e poi di automobili; un boom che ha fatto nascere una miriade di nuove fabbriche medie e piccole non solo al nord ma successivamente anche al centro, nei settori degli elettrodomestici, dei mobili, delle scarpe, dell’abbigliamento. È stata una crescita che alla lunga ha aumentato, nell’ambito del sistema industriale, l’importanza delle aziende medie e piccole rispetto alle grandi.

Il merito del «miracolo» va attribuito in parti uguali allo spirito d’iniziativa, all’inventiva, al coraggio di tanti nuovi piccoli imprenditori e allo spirito di sacrificio degli operai. Basti dire che nel 1951-58 i consumi privati sono aumentati solo del 35,7%, invece gli investimenti sono aumentati del 77,5%. Infatti il miracolo economico si è largamente basato sui bassi salari, fra i più bassi d’Europa, che hanno reso possibile un tasso elevatissimo di investimenti, hanno reso competitivi i costi di produzione e hanno consentito all’industria di allargare in misura prima mai vista le proprie esportazioni, agevolate dall’abbattimento delle barriere doganali in Europa. Tuttavia, pur se realizzato sulla pelle dei lavoratori (bassi salari), il miracolo ha giovato ampiamente anche a questi perché ha fatto aumentare in misura rilevantissima l’occupazione.

Per la prima volta nella storia d’Italia gli imprenditori del nord hanno rivolto la propria attenzione al sud, sempre dimenticato in passato ma che adesso si presentava come un serbatoio di potenziale manodopera. Si tenga presente che la crescita generale dell’economia, pur se concentrata al nord, ha fatto sentire i suoi effetti anche nel sud, in alcune zone costiere, quelle zone che il grande meridionalista Manlio Rossi Doria chiamava la «polpa» per distinguerla dall’«osso», cioè le zone povere a latifondo. Nel 1950-70 l’agricoltura della «polpa» ha avuto la crescita più forte dal 1861. Tuttavia, considerato nel suo complesso, il carattere sociale del Mezzogiorno continuava a essere la povertà del contadino piccolo proprietario, la disoccupazione o la insufficiente occupazione del bracciante (che spesso era lo stesso contadino povero). Moltissimi di loro si sono trasferiti al nord, trasformandosi da contadini in operai. Nel decennio 1951-61 quasi due milioni di persone hanno lasciato il sud, mentre la popolazione di Milano è aumentata del 24%, quella di Torino addirittura del 43%. Complessivamente nel 1951-71 gli addetti all’agricoltura sono diminuiti in percentuale dal 42,2% al 17,3%, gli addetti all’industria sono aumentati dal 32,1% al 44,4%, gli addetti ai servizi sono aumentati dal 25,7% al 33,8%.

La richiesta di manodopera ha ridato forza al movimento sindacale, mentre la CGIL, dopo la sconfitta subita nel 1955, andava rinnovando la propria azione e la rendeva più aderente ai problemi reali della fabbrica. Dopo il 1958 i salari hanno cominciato a crescere, soprattutto nel 1961-64, e si sono adeguati ai livelli degli altri paesi europei più industrializzati. Già nel quadriennio 1959-62 risultavano aumentati in termini reali del 50% (nel trentennio 1951-81 si sono triplicati). La crescita dei salari ha fatto entrare anche l’Italia nella fase dei consumi di massa, della società del benessere, profondamente diversa da quella tradizionale non solo sotto il profilo economico ma sotto tutti gli altri aspetti della vita associata e individuale.

È stata una vera e propria rivoluzione che ha fatto cambiare la residenza anagrafica al 30% degli italiani e che, per la prima volta nella storia unitaria, ha reso il sud funzionale allo sviluppo del nord come fornitore di forza lavoro. Le grandi migrazioni interne verso le regioni ricche del nord non solo dal sud ma, in un primo tempo e in misura minore, anche dal Veneto e dalle Marche (più tardi anche queste due regioni «decolleranno»), sono state un fattore di unificazione della società italiana, insieme alla scolarizzazione di massa e alla diffusione della televisione che ha posto tutti gli italiani, anche quelli rimasti nelle campagne, di fronte agli stessi spettacoli, agli stessi spot pubblicitari, alle stesse immagini. Per la prima volta gli italiani hanno imparato, accanto al tradizionale dialetto, la lingua e si sono conosciuti tra loro. Mentre nel primo ventennio unitario (1861-81) solo il 2-4% della popolazione era in grado di esprimersi in lingua italiana, nel 1970 lo era più del 70%.

La società ha perduto i caratteri contadini e patriarcali, ancora vivi in tanti suoi aspetti all’indomani della Seconda guerra mondiale e, pur continuando ad avere un vivo senso della famiglia, è diventata compiutamente moderna. I rapporti tra i sessi sono diventati più liberi, la donna è stata immessa nel lavoro a tutti, o quasi, i livelli accanto all’uomo, si sono diffusi nuovi gusti e nuove mode, copiati dal grande modello e mito americano, tutti hanno mangiato in modo più sano e abbondante. Fortissimo è stato l’aumento del consumo della carne, nel quale ancora agli inizi degli anni Cinquanta l’Italia era all’ultimo o al penultimo posto in Europa. La società si è laicizzata e molti cattolici hanno incominciato a sentirsi a disagio sotto la rigida direzione imposta alla Chiesa da Pio XII. Secondo Alberto Monticone, l’uniformità dei vescovi alle direttive del papa ha cominciato a incrinarsi già durante gli ultimi anni del pontificato di Pio XII, anticipando in qualche misura la svolta di Giovanni XXIII, per far fronte alla molteplicità improvvisa di nuovi problemi umani e religiosi che l’immigrazione di massa dal sud al nord faceva sorgere e che era urgente risolvere sul posto senza attendere le direttive da Roma. È stato però Giovanni XXIII che ha saputo meglio interpretare i tempi nuovi, il bisogno di laicità e adeguarvi la Chiesa, che ha cessato di considerare il sesso la fonte principale del peccato e si è sforzato di eliminare la separatezza che divideva la Chiesa dalla società civile fin dai tempi del concilio di Trento. Per tutti questi motivi gli italiani sono diventati più simili ai cittadini degli altri paesi europei occidentali, gli aspetti borghesi, propri del ceto medio, hanno prevalso su quelli, fino allora tipici dell’Italia, popolani e contadini.

Ma questa omologazione all’Occidente, frutto di ricchezze accumulate rapidamente e talvolta facilmente, ha dato vita a una società gaudente e volgare di parvenus, bene rappresentata, è stato detto, in alcuni film di Federico Fellini (Giuliano Procacci). Altri danni gravi sono stati provocati dal modo tumultuoso, confuso e caotico con cui è avvenuto il boom dell’economia. Quasi ovunque le campagne sono state abbandonate dai contadini senza che nessuna autorità abbia provveduto ad aumentarne la produttività o a riconvertirle in boschi. L’abbandono delle campagne è stato particolarmente esteso nel Mezzogiorno, che ha subito un processo di degrado non sufficientemente compensato dalle nuove industrie che vi sono sorte e dall’intenso sviluppo agricolo di alcune zone. Le città industriali del nord, che hanno ospitato il grosso della emigrazione meridionale, non hanno provveduto a creare le infrastrutture e i servizi necessari. Tutti i servizi pubblici e sociali sono rimasti inadeguati rispetto alle richieste di una società sottoposta alle sollecitazioni della modernizzazione e alla urbanizzazione a tappe accelerate: le scuole, le case, gli ospedali, i trasporti urbani, le poste ecc.



Segretario della DC dal 1954 al 1959 fu Amintore Fanfani, che introdusse modificazioni rilevanti nella organizzazione del partito. Come abbiamo detto nel capitolo precedente, al tempo di De Ga-speri la DC aveva uno scarso apparato organizzativo, era costituita essenzialmente dall’insieme dei notabili con le loro clientele, e si appoggiava sulla rete organizzativa fornita dalle parrocchie. Fanfani diede al partito una complessa struttura burocratica che si sostituì ai notabili nel compito di tenere sotto controllo le clientele elettorali e che ottenne successi vistosi soprattutto nel Mezzogiorno. In queste regioni la egemonia, detenuta in passato dai proprietari terrieri ma distrutta dalla riforma agraria, passò alla DC che riuscì a soppiantare il partito monarchico.

Fanfani non era un politico orientato verso il liberismo economico, come invece era stato De Gasperi. Era un uomo che, formatosi sul pensiero sociale cattolico e sulla sua dottrina fautrice degli interventi pubblici per promuovere la crescita economica e frenare, nel contempo, la lotta di classe, annetteva grande importanza alla presenza dello Stato nella vita economica. Questa tendenza era favorita dal boom che creava nuove ricchezze e aumentava le risorse finanziarie dello Stato. Fanfani tuttavia estese il campo degli interventi pubblici non solo per promuovere la crescita ma anche per distribuire favori elettorali. Aveva così inizio un brutto fenomeno, destinato purtroppo a ingrossare sempre più negli anni successivi: la spesa pubblica messa al servizio degli interessi privati grandi e piccoli, il cancro di una corruzione che coinvolgeva la DC, la burocrazia dello Stato e gli interessi privati. Era, in germe, il fenomeno dello Stato assistenziale che Carlo Levi, il grande pittore e scrittore, aveva profeticamente intravisto nel suo libro L’Orologio, pubblicato nel 1950, dove parlava dei luigini (i burocrati) mantenuti dal lavoro dei contadini.

La politica di Fanfani, con l’importanza annessa agli interventi pubblici in materia economica e sociale, era orientata verso la sinistra, da sempre sostenitrice di quel tipo d’interventi. Altre personalità della DC erano orientate verso sinistra, anche dopo il ritiro dalla scena politica di Dossetti. Ricordiamo, per esempio, Enrico Mattei, un attivo e audace imprenditore morto nel 1962 in un incidente aereo sulle cui cause non è mai stata fatta piena luce. Nel 1953 Mattei aveva creato l’ENI (Ente nazionale idrocarburi) con l’intento di promuovere ogni iniziativa di interesse nazionale nel campo degli idrocarburi e dei vapori naturali, in concorrenza con le imprese private, fra cui le temibili «Sette Sorelle» (così si chiamano le maggiori aziende petrolifere). Ricordiamo un altro esponente di spicco della DC, Giorgio La Pira, che fu sindaco di Firenze, difese gli operai della città dalla minaccia della disoccupazione e, animato da una carica di profetismo cristiano, si sforzò di promuovere la distensione internazionale fra i due blocchi americano e sovietico.

Durante la segreteria di Fanfani andò prendendo piede in seno alla DC la tendenza ad allargare verso sinistra la maggioranza di centro. La tendenza si manifestò chiaramente nell’aprile del 1955 quando, in occasione della elezione del nuovo presidente della Repubblica (il mandato era settennale ed Einaudi era stato eletto nel 1948), prevalse una maggioranza, nella quale confluirono i voti dei socialcomunisti, che elesse presidente Giovanni Gronchi, autorevole esponente della sinistra cattolica. L’anno successivo la DC si decise a consentire l’entrata in funzione della Corte costituzionale, richiesta dalle sinistre ma fino allora sempre rimandata.

Le novità andavano maturando non solo fra i democristiani ma anche in seno alla sinistra, dove fra i socialisti si erano manifestati fin dal 1953 timidi accenni di insofferenza verso la sudditanza al partito comunista. Determinante nel promuovere un nuovo corso alla politica italiana fu nel 1956 il rapporto di Chruscev al XX congresso del PCUS che denunciava i crimini di Stalin. L’eco del rapporto in Italia fu fortissima e indusse Nenni a incontrarsi con Saragat per avviare l’unificazione socialista, previa rottura dell’alleanza con i comunisti. La rottura con questi ultimi divenne marcata in conseguenza della rivolta ungherese in ottobre-novembre 1956 e della sua repressione, approvata dai comunisti italiani. Solo una minoranza dei socialisti non seguì il ripudio di Nenni della politica frontista.

Non tutta la DC era fautrice del dialogo con il partito socialista. Molti e autorevoli esponenti del partito vi erano contrari; così come decisamente contrari erano, fra i partiti minori di governo, i liberali. È vero che nell’ottobre del 1959 veniva eletto segretario della DC Aldo Moro, che di lì a poco sarebbe diventato l’eminente stratega della politica di centro-sinistra. Ma dopo l’elezione di Moro, nel luglio del 1960, il ministero in carica, presieduto dal democristiano Tambroni, ritenne opportuno consentire al MSI, partito neofascista, di tenere il proprio congresso a Genova, città medaglia d’oro della Resistenza. Un violento moto di piazza impedì che il congresso si tenesse e fece cadere Tambroni. La lotta politica rischiò di radicalizzarsi con conseguenze gravi non solo per gli equilibri parlamentari ma addirittura per l’ordinato assetto del paese.

Di fronte a questo pericolo prevalse fra i democristiani la linea politica indicata da Moro, tesa a formare una nuova maggioranza governativa di centro-sinistra, cioè basata sulla alleanza fra DC e socialisti. La prima mossa fu la costituzione nel 1960 di un governo monocolore democristiano presieduto da Fanfani, che ebbe l’astensione in Parlamento dei socialisti. La svolta si precisò nel 1961 con la creazione di giunte amministrative di centro-sinistra a Milano, a Genova e a Firenze. La situazione era ormai matura perché i socialisti votassero a favore del governo. Infatti nel 1962 venne formato un secondo ministero Fanfani che ebbe l’appoggio esterno dei socialisti. Infine nel dicembre 1963 iniziavano i veri e propri ministeri organici di centro-sinistra, formati cioè con la partecipazione dei socialisti, oltre che dei democristiani, dei socialdemocratici e dei repubblicani. Fino al 1968 questi ministeri ebbero Moro come presidente e Nenni come vicepresidente.

I ministeri Fanfani di transizione verso il centro-sinistra furono quelli nei quali poté meglio dispiegarsi l’energico attivismo del presidente del Consiglio. Risalgono infatti al 1962 due importanti riforme: la nazionalizzazione delle società private di energia elettrica con la creazione dell’ENEL (Ente nazionale energia elettrica); l’istituzione della scuola media unica, che ha unificato i vari indirizzi fino allora esistenti e ne ha reso obbligatoria la frequenza. La scuola media dell’obbligo ha fatto aumentare moltissimo la popolazione scolastica, conforme alle richieste della società dei consumi, e può dirsi un successo, anche se non ha saputo fornire le necessarie strutture, l’adeguata preparazione degli insegnanti e non si è integrata armonicamente con la scuola media superiore. Deludente sotto ogni punto di vista è stata invece la nazionalizzazione delle società elettriche, antica richiesta dei riformatori che risaliva addirittura ai tempi di Giolitti, perché il nuovo ente non è stato in grado di far diminuire il costo dell’energia e di migliorarne il servizio. A ogni modo, queste due riforme, comunque le si voglia giudicare, sono state quasi le sole attuate perché quasi nulla in questo senso hanno fatto i successivi governi organici di centro-sinistra.

Non è facile formulare un giudizio sereno sul centro-sinistra perché da esso prende inizio un processo di decadenza morale e politica delle istituzioni e dei partiti che si è andato successivamente aggravando. Tuttavia si possono individuare nei suoi risultati degli aspetti positivi e degli aspetti negativi. Il centro-sinistra e i suoi sviluppi successivi hanno esteso i diritti e la libertà dei cittadini e hanno fatto aumentare i salari e i diritti degli operai in fabbrica. Gli intellettuali hanno avuto maggior libertà di esprimere le loro opinioni. I diritti civili hanno realizzato una conquista storica nel 1974 con il referendum che ha approvato il divorzio. Nel 1978 è stato legalizzato sotto determinate condizioni l’aborto. Gli operai hanno approfittato del centro-sinistra e del clima di maggior libertà per dar vita a forti lotte rivendicative e ottenere consistentissimi aumenti salariali nel 1963 (come già abbiamo detto) e poi nel 1969 a conclusione di un ciclo di lotte particolarmente intense sostenute in autunno (il cosiddetto «autunno caldo»). Gli operai hanno conseguito un altro successo nel 1970 con lo statuto dei lavoratori che ne garantisce i diritti in fabbrica. Fra il 1968 e il 1970 è stato attuato l’ordinamento regionale previsto dalla Costituzione ma fino allora sempre rimandato, i cui risultati sono stati però deludenti.

Il programma del centro-sinistra, elaborato dagli intellettuali del settimanale Il Mondo e da alcune personalità del partito socialista fra le quali ricordiamo almeno Riccardo Lombardi, era imperniato sulla cosiddetta politica di piano, cioè su di una programmazione che coordinasse le attività economiche, razionalizzandole e superando i tradizionali squilibri della società italiana; il programma prevedeva inoltre l’attuazione dell’ordinamento regionale, la riforma urbanistica con la disciplina dei suoli edificabili, la revisione dei patti agrari, la riforma scolastica. Di questo complesso coerente di riforme quasi nulla è stato fatto, a eccezione dell’ordinamento regionale e della riforma scolastica, limitata però alla scuola dell’obbligo.

Con il centro-sinistra la classe dirigente politica ha perduto in larga misura il senso dello Stato, che invece De Gasperi aveva avuto in modo spiccato. È un grave difetto che ha coinvolto largamente non solo i partiti di sinistra ed i sindacati ma anche la DC, sulla quale gravava in modo particolare, in quanto partito di maggioranza e nerbo del governo, il compito di armonizzare l’attività dei partiti nel quadro di riferimenti offerto dallo Stato. Una grossa responsabilità, ha osservato Pietro Scoppola, ricade su Aldo Moro, che era un politico eminente ma aveva il difetto di ritenere che il raccordo delle forze popolari e dei partiti che le rappresentavano fosse per se stesso garanzia di progresso, sottovalutando la centralità del ruolo dello Stato come coordinatore di forze diverse in una sintesi superiore e come propulsore dell’azione di governo. Inoltre Moro concepiva il centro-sinistra non solo e forse non tanto come uno strumento per fare le riforme quanto come uno strumento per allargare la maggioranza di governo e consolidarne la stabilità.

Un’altra causa ancora delle mancate riforme va cercata nella congiuntura economica che entrò in una fase recessiva nello stesso 1963, l’anno di inizio del centro-sinistra organico. Gli aumenti salariali e forse lo «sciopero del capitale» per i temuti provvedimenti «punitivi» del governo fecero tornare l’inflazione. Con la recessione e l’inflazione venivano meno i cosiddetti margini riformistici e diventava preminente l’obiettivo di fronteggiare la congiuntura e rimettere in moto la produzione.

Un’ultima causa, ma non certo di piccola importanza, delle mancate riforme fu messa in evidenza da uno dei protagonisti principali del centro-sinistra, da Nenni, secondo il quale nel luglio del 1964 i molti avversari del centro-sinistra, palesi e occulti, in Italia e fuori (il nostro paese faceva parte dell’Alleanza atlantica a direzione americana), avrebbero addirittura progettato un colpo di Stato militare, guidato dal generale De Lorenzo, che era il capo dei servizi segreti delle forze armate. Per evitare questo pericolo Nenni si sarebbe adattato a rinunciare al programma di riforme. Su questo oscuro episodio, il primo di una lunga serie che nei decenni successivi avrebbe drammaticamente turbato la vita della Repubblica, non è mai stata fatta piena luce. È certo che già negli anni Cinquanta la CIA finanziava una rete segreta, chiamata Gladio, all’interno dei servizi segreti italiani con lo scopo di fronteggiare una eventuale vittoria comunista, comunque ottenuta, con le armi o con le elezioni. A giudizio di Federico Romero, studioso delle relazioni dell’Italia con gli Stati Uniti in questi anni, «non sono emerse prove che la Gladio abbia direttamente interferito nelle vicende politiche della Repubblica o nei vari, oscuri episodi di violenza succedutisi nei decenni postbellici». Tuttavia, ha osservato un altro studioso, Franco De Felice, l’anticomunismo ha indotto molti funzionari dello Stato a una sorte di doppia fedeltà: una alla causa della Alleanza atlantica e un’altra alla Repubblica.

La mancata attuazione delle promesse riforme, le attese suscitate e non soddisfatte acuivano, anziché attenuare, il malcontento serpeggiante nel paese, mentre la politica più libera e permissiva del governo attenuava la pressione esercitata sull’opposizione comunista. Avvenne così che il centro-sinistra, ideato per «falciare l’erba» sotto i piedi dei comunisti e indebolirli, li rafforzò, come si vide nelle due elezioni politiche generali del 1963 e del 1968, che diedero risultati favorevoli ai comunisti e deludenti per i partiti che si apprestavano a costituire (nel 1963) e che costituivano (nel 1968) il centro-sinistra.

All’interno del PCI il rapporto Chruscev del 1956 e poi lo stesso centro-sinistra, sebbene ufficialmente avversato con decisione, avevano lasciato dei segni. Nel 1956 Togliatti aveva affrontato pubblicamente, con cautela ma con sufficiente chiarezza, il problema delle cosiddette degenerazioni introdotte da Stalin nel movimento comunista. Nel 1964, alla vigilia della morte, Togliatti aveva accennato alla opportunità di allentare il legame, fino allora di ferro, con l’Unione Sovietica. Erano i primi accenni di una lenta evoluzione che avrebbe spinto il partito a diventare sempre più autonomo da Mosca. Se ne ebbe un segno inequivocabile nell’agosto del 1968, quando il PCI disapprovò pubblicamente l’invasione della Cecoslovacchia di Dubcek a opera dell’esercito sovietico. Parallela, ma non necessariamente legata al processo di progressiva autonomia da Mosca, si svolgeva in seno al PCI un’altra evoluzione, sostenuta soprattutto da Giorgio Amendola (figlio di Giovanni, che era diventato comunista qualche anno dopo la morte del padre). Era una evoluzione che spingeva il partito a diventare meno dissimile dai partiti socialdemocratici occidentali.

Nel 1967-69 anche l’Italia fu teatro (come già era avvenuto negli Stati Uniti e come avveniva in Francia) di una violenta contestazione studentesca del sistema sociale e politico. La contestazione fu un fenomeno complesso nel quale si intrecciarono elementi diversi. La sua base reale era data dal malessere degli studenti, cui gli studi compiuti o tentati nella scolarizzazione di massa non offrivano sbocchi di lavoro adeguato. Al malessere degli studenti si unì quello delle donne che diedero vita a un battagliero movimento femminista e chiesero di ottenere la parità dei diritti, sancita dalla Costituzione ma rimasta fino allora largamente disattesa. L’approvazione del divorzio nel 1974 e la legalizzazione dell’aborto nel 1978 sarebbero stati inconcepibili se il terreno non fosse stato preparato dal movimento nato nel 1967-69. Questo movimento, per il vigore con cui pose l’accento sulla rivendicazione di una morale più libera e dei diritti civili individuali, fu anche la prima, radicale critica (da sinistra) al sistema dei partiti che avevano assicurato e tuttora assicuravano la democrazia, privilegiando tuttavia la ricerca del consenso di massa alla difesa dei diritti individuali, e che inoltre col centro-sinistra mostravano i segni di una incipiente degenerazione (sulla quale torneremo nel prossimo capitolo). La contestazione del sistema abbracciò anche in larga misura utopie palingenetiche generose ma confuse, sintetizzate in alcuni degli slogan, molti dei quali di origine francese, gridati nelle strade o scritti sui muri, come per esempio «La fantasia al potere» o «Cosa vogliamo? Tutto». All’ombra di queste utopie andavano prendendo corpo, in un mondo sotterraneo che si diramava verso l’estrema sinistra e verso l’estrema destra, disegni tenebrosi di violenza e di terrorismo.





Decadenza e fine della Prima repubblica



I risultati delle elezioni del maggio 1968, deludenti per i partiti della maggioranza e in particolare per il PSI, indussero questo partito a uscire dal governo, pur continuando ad appoggiarlo col voto. Qualche mese più tardi vi rientrò, poi ne uscì di nuovo e così continuò facendo l’altalena fra la partecipazione e la non partecipazione al governo. A partire dal luglio 1973 vi rientrò stabilmente ma la politica di centro-sinistra era in palese decadenza e l’intero arco degli anni Settanta fu un periodo di incertezza che non contribuì certo a migliorare e a rendere più incisiva l’azione del governo. Sintomo evidente della incertezza fu, per la prima volta nella storia della Repubblica, il frequente ricorso alle elezioni anticipate in cerca di una solida maggioranza che non si trovava, nel 1972, nel 1976 e nel 1979.

Nel paese era diffuso un malessere tanto più acuto in quanto l’economia era di nuovo in una fase recessiva, la disoccupazione e l’inflazione aumentavano. Crisi economica, disoccupazione e inflazione si fecero più gravi a partire dal 1973, quando la guerra del Kippur fra Israele e gli Stati arabi portò alle stelle il prezzo del petrolio, fonte energetica primaria. Cominciarono inoltre a manifestarsi episodi preoccupanti di malcostume politico-finanziario che inducevano la gente a perdere fiducia nei partiti e in chi li dirigeva. Nel febbraio del 1974 vennero alla luce finanziamenti occulti versati dalle compagnie petrolifere ai partiti di governo in cambio della concessione di una serie di privilegi. Nel febbraio del 1976 scoppiò il cosiddetto scandalo Lockheed, dal nome della società americana costruttrice di aerei che aveva versato tangenti a uomini politici italiani della maggioranza di governo. Ormai gli scandali che venivano alla luce, e che nella convinzione della gente non erano che la punta emergente di un iceberg dalle diramazioni profonde, si susseguivano con frequenza. Particolarmente grave fu quello dei petroli, venuto alla luce nell’autunno del 1980, consistente in una colossale truffa ai danni dello Stato che vedeva coinvolti fra i numerosi altri un ex comandante e un ex capo di stato maggiore delle Guardie di finanza.

In questa atmosfera di malcontento e di malessere generali, provocati dalle incertezze della politica, dalla crisi dell’economia e dal malcostume morale, andarono prendendo piede azioni criminose di terrorismo, intese a destabilizzare il sistema politico per creare sulle sue rovine un ordine diverso. Autori di queste azioni furono elementi di estrema sinistra, come le Brigate rosse, che, con l’oscura complicità di movimenti terroristici stranieri, sognavano di dar vita a un immaginario ordine comunista, ed elementi neofascisti di estrema destra che, in combutta con funzionari fedifraghi dei servizi segreti e forse con esponenti di un certo mondo politico-finanziario, volevano rendere impossibile il funzionamento della vita democratica. Il terrorismo di sinistra trovò, per così dire, il suo brodo di cultura in talune utopie del movimento studentesco, che avevano creato un clima «diciannovistico» di disponibilità all’avventura, e nella adesione acritica alla violenza comunista, concepita come un valore in sé, indipendentemente dalle condizioni storiche che l’avevano permessa in passato ma che non esistevano più, come la rivoluzione russa e la lotta contro le dittature fasciste. Il terrorismo di destra, come abbiamo detto, voleva impedire il funzionamento della democrazia, facendosi interprete, in modi che però ben pochi erano disposti ad accettare, di un ancora confuso «desiderio di destra» che iniziava a diffondersi nel paese per reazione contro la combattività dimostrata negli anni passati dal movimento studentesco e da quello operaio.

La rivolta studentesca (1967-69) quasi si saldò con l’«autunno caldo» degli operai (1969). Alcune settimane più tardi, nel dicembre del 1969, una bomba, collocata da mani tuttora ignote, scoppiava nella Banca dell’Agricoltura di piazza Fontana a Milano e provocava una strage di 17 persone. Autore del delitto venne dapprima indiziato un anarchico, ma successivamente le indagini si sono rivolte verso l’estrema destra eversiva in unione con elementi dei servizi segreti. L’episodio di Milano, che segna il prologo della stagione del terrorismo, reca il segno, finora non smentito, della estrema destra. Così come esplicitamente di destra fu un altro episodio destabilizzante dell’ordine, una rivolta avvenuta nel 1970 a Reggio Calabria, unita ad azioni di provocazione violenta attuate in tutto il territorio nazionale da giovani di estrema destra.

La vera e propria stagione del terrorismo iniziò nel 1974 e durò, nella sua fase più acuta, fino al 1982. I neofascisti fecero scoppiare una bomba a Brescia durante un comizio sindacale (8 morti) e un’altra bomba sul treno Italicus nel tratto Firenze-Bologna (12 morti). Le Brigate rosse iniziarono la loro attività col sequestro di un giudice; poi, nel 1976, assassinarono un altro giudice con gli agenti di scorta. Nello stesso anno un altro giudice ancora venne assassinato dai neofascisti. Nel 1977 il movimento studentesco parve riprendere vigore, dando vita, al suo interno, a frange estremistiche che predicavano e attuavano la violenza di massa, spesso abbandonandosi ad atti di teppismo nel corso delle manifestazioni (la cosiddetta autonomia operaia). Il 1978 segnò l’acme del terrorismo rosso col rapimento di Moro, la strage della sua scorta e poi l’assassinio dello stesso Moro. Poiché l’azione contro lo statista democristiano era presumibilmente collegata con l’andamento generale della situazione politica, è necessario tornare un momento su questa.

Dopo la morte di Togliatti e dopo quella del suo successore, Luigi Longo, segretario del PCI era diventato Enrico Berlinguer. Consapevole del processo di degenerazione morale in atto nel mondo politico e dei rischi che ciò significava per le istituzioni democratiche, fiducioso d’altra parte nella forza del suo partito, la cui consistenza elettorale andò crescendo fino al 1976, egli offrì alla DC un patto, un «compromesso storico» per governare insieme il paese unitamente agli altri partiti del centro-sinistra (1973). Moro rispose positivamente, ottenne che il PCI cessasse l’opposizione, dapprima con l’astensione (1976) e poi con l’appoggio al governo. Ciò avvenne nel marzo 1978 con la nascita di un governo monocolore DC, guidato da Giulio Andreotti, politico molto esperto, e appoggiato, oltre che dai partiti del centro-sinistra, dal PCI. Moro fu rapito proprio mentre si recava alla Camera dei deputati per assistere alla nascita del governo Andreotti. Non si è mai saputo se si sia trattato o meno di una coincidenza fortuita. È certo però che i terroristi rossi detestavano il PCI, considerato traditore degli ideali rivoluzionari e puntello dell’ordine costituito. Ed è probabile che il contributo dato in quei giorni drammatici dal PCI al rifiuto di trattare con i rapitori, come questi chiedevano, e a ogni loro riconoscimento politico sia stato determinante per la salvezza delle istituzioni.

Ma se la collaborazione del PCI fu molto importante per la salvezza delle istituzioni, la medaglia aveva il suo rovescio perché quella collaborazione estese in misura notevolissima il fenomeno del cosiddetto consociativismo. Con questa parola si sono intesi gli innumerevoli accordi stretti sottobanco fra i diversi partiti e in particolare fra quelli di governo e il PCI per favorire, in un gioco di scambi reciproci, questo o quell’interesse particolare. Una certa forma di consociativismo, da cui rimase escluso solo il MSI per il suo carattere eterodosso sotto il profilo costituzionale, era sempre esistita. Ma ai tempi del centrismo era stata frenata dalla dura politica di repressione anticomunista. Il consociativismo prese vigore con il centro-sinistra e, ancor più, con il «compromesso storico». I danni che esso recò al corretto funzionamento del sistema politico furono molto gravi non solo perché il PCI rimase invischiato, sia pure in misura minore, nel processo di degenerazione morale ma anche perché impedì il corretto funzionamento della opposizione, spesso accesa nelle manifestazioni verbali ma pronta ad acquietarsi negli accordi stretti sottobanco.

Nello stesso anno del rapimento di Moro e nei successivi il terrorismo rosso intensificò le sue azioni soprattutto contro magistrati, forze dell’ordine, guardie carcerarie. Fu uno stillicidio criminoso che però non fu in grado di ridare alle Brigate rosse e agli altri gruppi affini il prestigio goduto nei giorni del rapimento di Moro. Nel 1980 riprese quota il terrorismo nero, al quale viene attribuito l’attentato più grave di tutti, lo scoppio di una bomba nella stazione di Bologna (85 morti).

Il terrorismo si intrecciò con altre forme di criminalità, con la mafia e con la camorra che, favorite dalla degenerazione morale presente in molti detentori del potere politico ed economico, si legavano a grossi interessi finanziari, ottenevano coperture politiche, si estendevano in tutta la Penisola e diventavano un problema non più locale, limitato ad alcune regioni meridionali, ma nazionale. Un sintomo di questo intreccio fu la loggia massonica segreta P2, che coinvolgeva ministri, uomini politici, alti ufficiali delle forze armate, finanzieri, giornalisti ecc. Mentre il terrorismo è stato debellato, non altrettanto può dirsi di queste diverse forme di criminalità organizzata. In particolare la mafia, che realizzava profitti ingenti col commercio dell’eroina proveniente dai paesi asiatici e latino-americani e con l’accaparramento dei finanziamenti pubblici destinati alla Sicilia, è diventata una sorta di antistato criminoso. Innumerevoli sono stati e sono gli assassini efferati commessi dalla mafia contro avversari nella malavita, contro politici e magistrati onesti: fra questi ultimi ricordiamo per tutti almeno il generale Dalla Chiesa, ucciso con la moglie nel 1982, e il giudice Falcone, ucciso con la sua scorta nel 1992.

Torniamo alla evoluzione della situazione politica. Nel 1979 il PCI uscì dalla maggioranza di governo, tornò alla opposizione ma iniziò anche, con fasi alterne, un declino elettorale che, sommandosi poi alla crisi del comunismo mondiale, indurrà nel 1989 il segretario Achille Occhetto a porre ufficialmente fine al PCI, dandogli il nome di partito democratico della sinistra (PDS). Mentre il PCI declinava sembrò che nel PSI sorgesse un nuovo astro, Bettino Craxi. Questi, diventato nel 1976 segretario del partito, gli impresse un carattere decisamente anticomunista e aspirò a farne un punto di guida e di aggregazione di una larga e moderna democrazia compiutamente occidentale. Il suo tentativo fu favorito, dopo la fine della collaborazione col PCI, dai dirigenti democristiani (in particolare Andreotti e Arnaldo Forlani). Questi, avvertendo il malessere del paese, reputarono opportuno cedere a un laico, dopo 35 anni, la direzione del governo: dapprima, nel 1981-82, al repubblicano Giovanni Spadolini, quindi nel 1983 a Craxi, che rimase presidente del Consiglio fino al 1987.

Nella storia dell’Occidente gli anni Ottanta sono stati profondamente diversi dal ventennio precedente, sono stati caratterizzati da quella che per comodità di espressione possiamo chiamare una tendenza generale verso «destra». In Italia la tendenza si è manifestata un poco più tardi, negli anni Novanta che stiamo vivendo, ma già allora andava maturando. Le politiche di intervento pubblico intese a tutelare il welfare, tradizionale cavallo di battaglia delle sinistre, sono state abbandonate o, quanto meno, attenuate in nome del libero mercato. In Italia, paese dello Stato assistenziale, le resistenze al libero mercato sono state particolarmente forti ma le ragioni del capitalismo si sono imposte anche al sindacato, indotto a ridimensionare le sue richieste rispetto a quelle dell’autunno del 1969. Le ideologie e le ambizioni di trasformare il mondo, proprie del movimento studentesco, si sono decisamente attenuate se non sono addirittura scomparse. Alla passione per i problemi della società è subentrato un profondo disinteresse per la politica, che solo gli avvenimenti di questi ultimissimi anni hanno saputo ravvivare. La cultura ha privilegiato gli aspetti della psicologia individuale su quelli sociali. Gli interessi materiali si sono concentrati nel privato, nella famiglia. La figura emblematica del giovane degli anni Ottanta non è stata più quella del contestatore ma quella dello yuppie, cioè del dinamico dirigente industriale, del manager in rapida e brillante ascesa sociale.

Speculare alla figura dello yuppie, e purtroppo ben più diffusa, è diventata quella dell’emarginato, del drogato, del barbone, dell’immigrato di colore senza lavoro, tutte persone incapaci di integrarsi nei ranghi dell’ordine stabilito di una società che tendeva e che tende a chiudersi in se stessa o addirittura nelle diverse «corporazioni» che la costituiscono, ed erano e sono l’aspetto forse più grave della cosiddetta nuova povertà, cioè delle sacche di miseria che tuttora convivono con la società opulenta dei consumi. Di particolare gravità è stata ed è tuttora la diffusione della droga, non solo e forse non tanto per le molte vittime che provoca quanto perché è uno dei principali veicoli che alimentano la mafia.

Nel 1984, superato il ciclo negativo degli anni precedenti, l’economia entrava in una nuova fase di crescita sostenuta. L’inflazione andava diminuendo, ma non così faceva la disoccupazione, mantenuta alta dalle innovazioni tecnologiche e dai processi di razionalizzazione produttiva messi in atto dagli imprenditori. Inoltre la ripresa economica ha indotto ancor più i governi in carica (Craxi fino al 1987, democristiani fino al 1992) a largheggiare con la spesa pubblica per scopi leciti e illeciti. Affiorava sempre più netto nel paese un senso generale di malessere, di scontentezza verso le istituzioni e in particolare il sistema dei partiti, di cui è stato un sintomo l’elezione in Parlamento nel 1987 di un deputato della Lega lombarda: prima avvisaglia dei grossi successi elettorali che riscuoterà più tardi la Lega.

Craxi ha manifestato energia nelle decisioni di governo e ha saputo riscuotere la stima del presidente americano Ronald Reagan, pur non esitando ad assumere un atteggiamento fermo nei confronti del potente alleato quando era in gioco la dignità nazionale in occasione dell’arresto di un terrorista arabo. Inoltre Craxi ha condotto felicemente a termine, ai primi del 1984, le trattative per un nuovo concordato con il quale la Chiesa ha rinunciato ad alcuni dei privilegi accordatigli dal precedente concordato del 1929: per esempio, la religione cattolica è stata abolita come religione ufficiale dello Stato e l’insegnamento della religione nelle scuole statali non è più obbligatorio. Ma Craxi non ha voluto o potuto impegnarsi a fondo nella lotta contro l’enorme deficit determinato dalla spesa pubblica a scopi prevalentemente assistenziali ed elettorali. Al contrario, ha eguagliato e forse superato la DC nello stringere legami con il sottobosco politico-affaristico, nell’uso disinvolto del denaro pubblico e dei finanziamenti illeciti ottenuti da privati (tangenti) per i bisogni del partito e dei suoi dirigenti.

La cosiddetta Tangentopoli ha avuto inizio in modo improvviso e casuale il 17 febbraio 1992 con l’arresto di un membro milanese del partito di Craxi, che distribuiva sottobanco «mazzette». Questo arresto è stato come la rottura di una diga che ha segnato la fine di quella che si è ormai soliti chiamare la Prima repubblica, sepolta sotto la valanga degli scandali. Un gruppo affiatato di magistrati della procura di Milano, fra i quali ricordiamo Antonio Di Pietro, si è costituito in un pool detto «Mani pulite». Che cosa è «Mani pulite»? Un complesso di indagini condotte a tappeto che, imitate poi da altre procure, ha coinvolto moltissimi dei più importanti politici della Prima repubblica, industriali, affaristi, portaborse, guardie di Finanza, tutti implicati nella esazione o nella elargizione di tangenti.

I democristiani – che, come abbiamo detto, nel 1987 avevano ripreso in mano la direzione del governo dopo la parentesi di Spadolini e di Craxi – hanno ritenuto necessario defilarsi di nuovo, e questa volta in modo definitivo, lasciando la carica di presidente del Consiglio. Successivamente, nel giugno del 1993, travolti dall’onda degli scandali, hanno posto fine al loro partito e lo hanno trasformato in un nuovo soggetto politico, battezzandolo con il vecchio nome del 1919 di partito popolare. Aveva fine il predominio, durato quasi cinquanta anni, della DC nella vita politica italiana. È stata veramente la fine di un’epoca storica.

La carica di presidente del Consiglio è stata assunta da personalità meno coinvolte o estranee ai vecchi giochi di potere. Sono nati così due governi, presieduto il primo (giugno 1992-aprile 1993) dal socialista Giuliano Amato e il secondo (giugno 1993-maggio 1994) da Carlo Azeglio Ciampi, già governatore della Banca d’Italia. Sia Amato che Ciampi si sono valsi della collaborazione governativa di numerosi tecnici estranei alla politica, ottenendo buoni risultati nel risanamento dei conti pubblici. Grande importanza ha avuto un accordo fra industriali e sindacati che ha contribuito in misura rilevante a frenare la dinamica dei salari senza scontentare troppo i lavoratori, e ha contribuito anche a contenere l’inflazione (luglio 1993).

Un’altra iniziativa importante è stata presa da un ex democristiano, Mario Segni (figlio di un ex presidente della Repubblica), che ha promosso un referendum per la trasformazione della legge elettorale proporzionale (in vigore dal 1946) in un nuovo sistema largamente maggioritario, con lo scopo di porre un freno alla cosiddetta partitocrazia, cioè alla degenerazione della vita politica provocata dal prepotere dei partiti. Il referendum, tenuto, insieme ad altri, nell’aprile del 1993, ha cambiato la legge elettorale, e i suoi effetti sono stati dirompenti andando oltre le intenzioni di Segni e degli altri sostenitori del referendum. Essi intendevano far funzionare meglio la democrazia. Ma le elezioni dell’anno successivo (27 marzo) hanno dato la vittoria a una coalizione eterogenea di tre raggruppamenti diversi, fra i quali è emersa una tendenza plebiscitaria e demagogica, cioè per nulla democratica: la Lega Nord di Umberto Bossi, Alleanza nazionale, filiazione diretta del MSI, guidata da Gianfranco Fini, e una nuova formazione, Forza Italia, improvvisata con successo in pochi mesi da Silvio Berlusconi, imprenditore, uomo d’affari, proprietario di numerose reti televisive, datosi alla politica. La coalizione vincitrice era divisa al suo interno da differenze profonde, fra la Lega da una parte e le aspirazioni schiettamente di destra di Berlusconi e di Fini. Per questo motivo il governo Berlusconi, formato dai vincitori nel maggio del 1994, ha avuto vita agitata e breve fino al dicembre successivo.

Il resto fa parte della cronaca, nella quale non è il caso di addentrarci. Basti dire che l’ombra del fascismo sembra tornare sul nostro paese e che a questa ombra si unisce una crisi della stessa unità nazionale, messa in discussione dalla protesta della borghesia padana, dei medi e piccoli imprenditori, contro il sud ritenuto parassita e contro lo Stato ritenuto spendaccione e inefficiente. Non è la prima volta che ciò è avvenuto nella storia d’Italia. Si ricordi, per esempio, la protesta dello «Stato di Milano» contro Crispi nell’ultimo decennio del secolo scorso e il tentativo reazionario. Allora la crisi si risolse felicemente con la stagione di più ampia libertà promossa da Giolitti. Auguriamoci che lo stesso avvenga oggi. Di più non possiamo dire perché il presente (e tanto meno il futuro) non è materia di storia.





Cronologia



1859. Guerra del Piemonte e della Francia contro l’Austria.

1860. Plebisciti in Toscana, Emilia, Romagna. Spedizione dei Mille. Plebisciti nel Mezzogiorno, in Umbria e nelle Marche.

1861. 17 marzo. Proclamazione del Regno d’Italia. Scioglimento dell’esercito garibaldino meridionale. Morte di Cavour. Introduzione dei prefetti. Inizio di governo della Destra storica.

1861-65. Repressione del brigantaggio nell’Italia meridionale.

1862. Garibaldi viene ferito sull’Aspromonte.

1864. Convenzione di settembre. La capitale viene trasferita da Torino a Firenze.

1866. Soppressione di alcuni ordini religiosi. Guerra di Italia e Prussia contro l’Austria. Sconfitte di Custoza e di Lissa. Acquisto del Veneto. Corso forzoso della lira.

1867. Episodio di Mentana.

1868. Introduzione della tassa sul macinato.

1868-69. Sommosse contadine in Italia settentrionale contro la tassa sul macinato.

1870. Guerra franco-prussiana. Le truppe italiane entrano in Roma.

1871. Legge delle guarentigie. Trasferimento della capitale a Roma.

1876. Pareggio del bilancio. Caduta della Destra storica. La sinistra al governo con Depretis.

1877. Legge Coppino.

1878. Vittorio Emanuele II muore e gli succede Umberto I.

1882. Triplice Alleanza. Il bilancio dello Stato torna in deficit. Riforma elettorale.

1884-1885. Scioperi agrari nel Mantovano. 1885. Occupazione di Massaua.

1887. Introduzione del dazio sul grano e aumento dei dazi industriali. Morte di Depretis. Crispi presidente del Consiglio.

1888. Guerra commerciale con la Francia.

1890. Codice penale Zanardelli.

1892. Fondazione del partito dei lavoratori, poi partito socialista dei lavoratori italiani. Primo ministero Giolitti.

1893. Agitazioni in Sicilia e nella Lunigiana. Scandalo della Banca romana. Fondazione della Banca d’Italia. Dimissioni di Giolitti. Crispi torna al potere.

1894. Fondazione della Banca Commerciale Italiana.

1896. Sconfitta di Adua. Fine dell’età crispina. Rudinì presidente del Consiglio.

1898. Maggio. Sommosse in Italia e soprattutto a Milano. Pelloux presidente del Consiglio.

1899. Tentativo reazionario. Battaglia in Parlamento.

1900. Assassinio di re Umberto I cui succede Vittorio Emanuele III.

1901. Ministero Saracco. Sciopero generale di Genova. Ministero Zanardelli-Giolitti.

1901-1902. Ondata di scioperi.

1902. Vietato il lavoro ai minori di anni 12. Istituzione dell’Ufficio nazionale del lavoro.

1903. Ministero Giolitti. Turati rifiuta di partecipare al governo. Muore il papa Leone XIII e gli succede Pio X.

1904. Sciopero generale.

1905. Nazionalizzazione delle ferrovie.

1906. Conversione della rendita pubblica.

1908. Terremoto a Messina e Reggio Calabria.

1910. Fondazione della Associazione nazionalista italiana.

1911-1912. Conquista della Libia.

1912. Riforma elettorale.

1913. Elezioni generali e Patto Gentiloni.

1914. Ministero Salandra. Mussolini fonda Il Popolo d’Italia.

1915. 24 maggio. Intervento nella guerra mondiale.

1915-1917. Undici battaglie dell’Isonzo.

1917. Sconfitta di Caporetto.

1918. Difesa del Piave. Battaglia di Vittorio Veneto. 4 novembre. Armistizio con l’Austria.

1919. Trattati di pace con l’Austria e con la Germania. Fondazione del partito popolare. Fondazione dei Fasci italiani di combattimento. Ministero Nitti. Impresa di Fiume. Elezioni politiche con il successo di socialisti e popolari.

1920. Ministero Giolitti. Fine dell’impresa fiumana. Occupazione delle fabbriche. Fine del «biennio rosso».

1921. Nascita del partito comunista d’Italia. Elezioni politiche. Fine del ministero Giolitti. Violenze delle squadre d’azione fasciste. Trasformazione del fascismo da movimento in partito.

1922. 28 ottobre. Marcia su Roma. Il fascismo al potere.

1923. Riforma elettorale Acerbo. Riforma scolastica Gentile.

1924. Elezioni politiche. Assassinio di Matteotti.

1925-1926. Soppressione dei partiti antifascisti e dei sindacati liberi. Soppressione della libertà di stampa. Fascistizzazione dello Stato. Istituzione del tribunale speciale.

1928. Inizio di un programma di lavori pubblici con la bonifica integrale.

1929. Concordato.

1930. Codice penale Rocco.

1933. Istituzione dell’IRI. Patto a Quattro.

1934. Opposizione di Mussolini all’Anschluss. Istituzione delle prime corporazioni.

1935-1936. Conquista dell’Etiopia. Sanzioni economiche. Proclamazione dell’impero.

1936. Asse Roma-Berlino.

1936-1939. Guerra di Spagna.

1938. Introduzione delle leggi razziali. Anschluss.

1939. Occupazione dell’Albania. Patto d’Acciaio con la Germania. Mussolini dichiara la non belligeranza.

1940. 10 giugno. Dichiarazione di guerra. Aggressione alla Grecia.

1942. Battaglia di el-Alamein. Ritirata del corpo di spedizione italiano in Russia.

1943. Scioperi a Torino e Milano. Maggio. Resa degli italo-tedeschi in Africa. Luglio. Sbarco degli Alleati in Sicilia.

25 luglio. Caduta del regime fascista.

8 settembre. Pubblicazione dell’armistizio con gli alleati. Fuga del re e dei generali a Brindisi. Sfascio generale. Mussolini liberato dai tedeschi. Nascita della Repubblica sociale italiana.

1943-1945. Resistenza contro i tedeschi e i fascisti.

1944. Giugno. Liberazione di Roma.

Agosto. Liberazione di Firenze.

Novembre-dicembre. Nuovo ministero italiano.

1945. Fine della guerra in Italia, giorno della Liberazione (25 aprile).

Fucilazione di Mussolini.

Giugno-dicembre. Ministero Parri. Ministero De Gasperi.

1946. 2 giugno. Referendum istituzionale ed elezione della Costituente. Vittoria della Repubblica.

1947. Gennaio. Saragat fonda il partito socialista dei lavoratori italiani.

Febbraio. Firma del trattato di pace.

Maggio. Estromissione dal governo dei socialcomunisti. Einaudi ministro del Bilancio.

1948. Primo gennaio. Entra in vigore la Costituzione repubblicana. 18 aprile. Vittoria elettorale della DC.

1949. Scomunica dei comunisti.

1950. Scissione nella CGIL. Istituzione della Cassa per il Mezzogiorno. Riforma agraria.

1953. Tentativo di introdurre la legge elettorale maggioritaria. Mattei fonda l’ENI.

1954. Inizia il «miracolo economico». Morte di De Gasperi.

1956. In seguito al rapporto Chruscev e poi ai fatti di Ungheria Nenni si distacca da Togliatti. Entra in funzione la Corte costituzionale.

1960. Dimissioni del ministero Tambroni. Ministero Fanfani con l’astensione dei socialisti.

1961. Giunta amministrativa di centro-sinistra a Milano.

1962. Istituzione dell’ENEL. Istituzione della scuola media dell’obbligo.

1963. Inizio dei governi organici di centro-sinistra.

1964. Voci di colpo di Stato militare. Morte di Togliatti.

1968. Movimento studentesco. Legge sull’ordinamento regionale.

1969. Berlinguer condanna ufficialmente l’invasione sovietica della Cecoslovacchia alla conferenza comunista di Mosca. Autunno caldo. Dicembre. Bomba a Piazza Fontana a Milano.

1970. Statuto dei lavoratori. Rivolta fascista a Reggio Calabria e Catanzaro.

1973. Proposta di Berlinguer di «compromesso storico».

1974. Introduzione del divorzio. Bombe a Brescia e al treno Italicus.

1976. Scandalo Lockheed. Craxi segretario del PSI.

1977. Rinascita del movimento studentesco.

1978. Marzo. Ministero Andreotti con l’appoggio parlamentare del PCI.

16 marzo. Rapimento di Moro e uccisione della scorta.

9 maggio. Uccisione di Moro.

Legge sull’aborto.

1979. Elezioni politiche, calo del PCI.

1980. Strage alla stazione di Bologna.

1981-1983. Ministero Spadolini.

1982. Assassinio del generale Dalla Chiesa con la moglie.

1983-1987. Ministeri Craxi.

1984. Nuovo concordato con la Santa Sede. Strage per la bomba su di un treno.

1987. Dimissioni del ministero Craxi.

1988. Mario Segni, sostenuto da Pannella, lancia il movimento per la riforma elettorale. Achille Occhetto segretario del PCI.

1989. Occhetto annuncia che il PCI cambierà nome.

1990. Nasce il partito democratico della sinistra, ex PCI.

1991. Referendum sulla abrogazione delle preferenze plurime: prevalenza dei sì.

1992. 17 febbraio. Arresto a Milano di Mario Chiesa. Inizio di «Mani pulite».

Assassinio del giudice Falcone con la scorta. Oscar Luigi Scalfaro presidente della Repubblica. Ministero Amato. Alle elezioni amministrative vittoria al nord della Lega.

1993. Segni lascia la DC. Referendum che approva la nuova legge elettorale con sostanziale abbandono della proporzionale. Ministero Ciampi. Accordo industriali-sindacati sul costo del lavoro, con abolizione della scala mobile. Fine della DC e nascita del partito popolare.

1994. Silvio Berlusconi fonda Forza Italia.

27 marzo. Elezioni politiche con vittoria del cartello composto da Forza Italia, Alleanza Nazionale e Lega.

14 maggio. Ministero Berlusconi.

Dimissioni di Berlusconi.

1995. Gennaio. Ministero Dini.





Bibliografia essenziale





Storie generali



G. CANDELORO, Storia dell’Italia moderna, Milano, Feltrinelli, 5 voll., 1956-1964.

B. CROCE, Storia d’Italia dal 1870 al 1915, Milano, Adelphi, 1991.

D. MACK SMITH, Storia d’Italia, 1861-1869, Bari, Laterza, 1972.

G. PROCACCI, Storia degli italiani, Bari, Laterza, 1968.

G. VOLPE, L’Italia in cammino, Milano, Treves, 1924.

G. VOLPE, L’Italia moderna, Firenze, Sansoni, 3 voll., 1947-1952.

I saggi concernenti lo Stato unitario, nella Storia d’Italia, Torino, Utet, e nella Storia d’Italia, Torino, Einaudi, 1975-1976. Storia d’Italia, a cura di G. Sabbatucci e V. Vidotto, Roma-Bari, Laterza, 1992.





Monografie su singoli periodi e problemi



R. ROMANELLI, L’Italia liberale (1861-1900), Bologna, Il Mulino, 1979.

R. ROMEO, Momenti e problemi di storia contemporanea, Assisi, Carucci, 1971.

A. GERSCHENKRON, Il problema storico dell’arretratezza, Torino, Einaudi, 1975.

A. AQUARONE, L’Italia giolittiana, Bologna, Il Mulino, 1982.

A. GIBELLI, L’officina della guerra. La Grande guerra e le trasformazioni del mondo mentale, Torino, Bollati Boringhieri, 1991.

G. PROCACCI, Soldati e prigionieri italiani nella grande guerra, Roma, Editori Riuniti, 1993.

R. DE FELICE, Mussolini, Torino, Einaudi, 1965.

E. GENTILE, Il culto del littorio. La sacralizzazione della politica nell’Italia fascista, Roma-Bari, Laterza, 1993.

Y. DE BEGNAC, Taccuini mussoliniani, Bologna, Il Mulino, 1990.

A. STILLE, Uno su mille. Cinque famiglie ebraiche durante il fascismo, Milano, Mondadori, 1991.

C. PAVONE, Una guerra civile. Saggio storico sulla moralità della Resistenza, Torino, Bollati Boringhieri, 1991.

F.W. DEAKIN, Storia della repubblica di Salò, Torino, Einaudi, 1963.

AA.VV., Storia dell’Italia repubblicana, Torino, Einaudi, 1994.

P. SCOPPOLA, La repubblica dei partiti, Bologna, Il Mulino, 1991.

M.L. SALVATORI, Storia d’Italia e crisi di regime, Bologna, Il Mulino, 1994.

G. CAROCCI, Storia del fascismo, Roma, Newton Compton, 1994.

P. RENOUVIN, La prima guerra mondiale, Roma, Newton Compton, 1994.

F. CANGINI, Storia della prima repubblica, Roma, Newton Compton, 1994.

P. ALATRI, Mussolini, Roma, Newton Compton, 1995.

D. MICHEL, La seconda guerra mondiale, Roma, Newton Compton, 19952.

M. RENDINA, Italia 1943/1945, Roma, Newton Compton, 1995.

E. COLLOTTI, La soluzione finale, Roma, Newton Compton, 1995.





Indice





Premessa

L’unificazione

La Destra storica

La Sinistra al potere

L’età crispina e la crisi di fine secolo

L’età giolittiana

La Prima guerra mondiale e il dopoguerra

II Fascismo

La Resistenza

La costruzione della democrazia

Centrismo, miracolo economico, centro-sinistra

Decadenza e fine della Prima repubblica

Cronologia

Bibliografia essenziale





