Letteratura italiana

Dalle origini al Trecento



Dante, Petrarca, Boccaccio





Garzanti





I testi sono tratti dall’Enciclopedia della Letteratura, collana Le Garzantine.

© Garzanti Editore s.p.a., 1972, 1985, 1997

© 1999, 2007, 2011, Garzanti Libri s.p.a., Milano



Revisione a cura delle Redazioni Garzanti.



ISBN 978-88-11-13682-8



© 2013, Garzanti Libri s.p.a., Milano

Gruppo editoriale Mauri Spagnol

www.garzantilibri.it



Per essere informato sulle novità del Gruppo editoriale Mauri Spagnol visita il sito www.illibraio.it



Prima edizione digitale 2013



Quest’opera è protetta dalla Legge sul diritto d’autore.

È vietata ogni duplicazione, anche parziale, non autorizzata.





Il profilo letterario del periodo





■ Le origini


In pochi testi volgari della fine del sec. XII è riconoscibile una intenzione letteraria: il Ritmo laurenziano, il Ritmo cassinese e il Ritmo su sant’Alessio sono episodi isolati, nella Toscana e nell’Italia centrale, che non autorizzano a retrodatare oltre i primi decenni del Duecento il sorgere della letteratura italiana. Questa mostra subito vistose influenze linguistiche e tematiche da parte delle già fiorenti letterature provenzale e francese, si sviluppa in ambienti sensibili alla cultura giuridica e retorica latina e cresce in un’epoca che vede a poco a poco affermarsi tendenze umanistiche. A questi fattori di conservazione e di livellamento interregionale si accompagnano elementi centripeti che sono dati dalla vivacità di tradizioni locali, legate a forme linguistiche peculiari la cui resistenza è aumentata dalla mancanza di coesione politica e amministrativa. L’assenza, fino a tutto l’Ottocento, di una lingua comune a larghi strati della popolazione condiziona in modo decisivo l’evoluzione della letteratura italiana, legandola a una secolare questione della lingua e segnando molto spesso drastici limiti alla sua diffusione e alla sua possibilità di aderire immediatamente al reale.





■ Dalla scuola siciliana alla scuola toscana


Nel corso del Duecento l’influsso delle già formate letterature volgari di Francia, e di quella provenzale in particolare, appare evidente nella scuola poetica siciliana, fiorita in Sicilia, e più in generale nell’Italia meridionale, alla corte di Federico II e dei suoi figli Manfredi ed Enzo.





● L’ambiente storico e le componenti culturali. La denominazione «scuola siciliana» deve la sua fortuna a Dante, che nel De vulgari eloquentia (I, XII, 2-4) chiamò «siciliana» tutta la produzione poetica anteriore a quella toscana, affermando che «per il fatto che molti poeti indigeni poetarono solennemente... tanto che tutto ciò che a loro tempo producevano i migliori tra gli italiani, appariva dapprima nella corte di tanti sovrani, e per il fatto che la corte aveva sede in Sicilia, è avvenuto che tutto ciò che si è prodotto di poetico prima di noi, fu detto siciliano». In realtà, la magna curia fredericiana, ambiente fervido e intenso, anche per la varietà d’interessi filosofici, letterari, giuridici e scientifici, rappresentava il centro più importante della vita spirituale italiana del sec. XIII. In essa venivano a confluire le correnti tradizionali e le correnti nuove, la cultura latina insieme a quella greca e a quella araba. Accanto a Pier della Vigna (1190 ca - 1249), il protonotario dell’imperatore che aveva acquistato la sua dottrina giuridica nello Studio di Bologna, operavano uomini come Michele Scoto (1175 ca - 1235 ca; formatosi non soltanto a Oxford, a Parigi e a Bologna, ma anche a Toledo, il grande centro che trasmise all’Occidente la cultura araba) e come Maestro Teodoro, partecipe anch’egli della cultura araba e greca; più tardi Stefano da Messina, che par debba identificarsi col rimatore Stefano Protonotaro, tradusse dal greco in latino, dedicandole al re Manfredi, due opere arabe: il Liber rivolutionum e il Flores astronomiae. Ma per un’altra sua particolarità la corte sveva appariva naturalmente destinata a polarizzare intorno a sé la vita culturale della penisola: era una corte itinerante, cioè senza una sede stabile (raramente Federico II si fermava a lungo in un centro del suo vasto regno) e presentava dunque quel carattere sopraregionale che Dante avrebbe assegnato al volgare illustre. Essa univa in sé, ancora in coincidenza con la terminologia dantesca, l’aula e la curia, ossia la corte del «Rex romanorum» e l’alta corte di giustizia, l’organo principale dell’amministrazione dello stato. E come Dante considerò l’aula e la curia rispettivamente capo e membro di un unico corpo, aulici e curiales furono effettivamente i protagonisti della scuola siciliana.


Con gli stessi sovrani (Federico II, il suocero Giovanni di Brienne, Manfredi, Enzo, Federico d’Antiochia) poetarono dignitari di corte, giovani appartenenti a nobili famiglie del regno (Iacopo Mostacci e Rinaldo d’Aquino, falconieri di Federico, Giacomino Pugliese, Iacopo d’Aquino), notai e giuristi (il caposcuola Iacopo da Lentini, 1210 ca - 1260 ca; Pier della Vigna; Stefano Protonotaro; Odo e Guido delle Colonne, 1210 ca - dopo il 1287). A parte, con caratteri propri, stanno il gruppo dei giullari (il più noto è Cielo d’Alcamo) e quello dei più tardi rimatori toscani, come Folcacchiero dei Folcacchieri di Siena, Paganino da Sarzana, Compagnetto da Prato, Arrigo Testa di Arezzo. Fra i settentrionali un solo nome: il genovese Percivalle Doria, l’unico che abbia lasciato anche composizioni in provenzale, secondo la consuetudine dei poeti del nord.





● La lingua, lo stile, le forme metriche. Vanto dei siciliani fu quello d’aver creato e usato la prima lingua d’arte in volgare italiano: per quanto possiamo indovinare dietro la spessa patina toscana che i copisti hanno steso sui loro componimenti (fatta eccezione per alcuni testi di re Enzo e di Stefano Protonotaro, conservatici nella forma originaria dalla cinquecentesca Arte del rimare di Gian Maria Barbieri, tutto il resto lo possediamo esclusivamente in quelle trascrizioni toscaneggianti), tale lingua doveva consistere in un siciliano illustre, depurato dagli elementi più vivacemente dialettali e modellato, nel lessico e nella sintassi, tanto sul provenzale quanto sul latino cancelleresco; lo stile presenta certamente alcuni calchi di tópoi trobadorici, ma originale è l’invenzione di immagini naturalistiche, l’uso di metafore scientifiche e di eleganti paragoni. Conforme al linguaggio fu la scelta delle forme metriche e dei temi poetici.


Pur ricollegandosi alla tradizione provenzale, i siciliani, coerenti con il loro orientamento aulico, con la loro aspirazione a una poesia «alta», rifiutarono alcuni tipi di componimento più legati alla cronaca e al folclore musicale, come il sirventese da un lato, l’alba e la pastorella dall’altro; al loro posto fecero trionfare la canzone e il sonetto, quest’ultimo (inventato forse da Iacopo da Lentini) di tono più piano, ma pur sempre di stile alto e comunque caratterizzato da un andamento ragionativo e scolastico e da una tematica morale e filosofica ben lontana dagli sviluppi comici e realistici che si avranno nel Trecento.





● I temi. Innovazioni ancora più interessanti si registrano nella scelta e negli sviluppi dei contenuti. Superata la tesi romantica che nella produzione siciliana isolava e apprezzava soltanto presunte voci popolaresche (calchi di situazioni popolareggianti non mancano certo in Cielo d’Alcamo, in Rinaldo d’Aquino e, più ancora, in Giacomino Pugliese, ma si tratta di riprese tematiche che nelle mani di questi poeti doctores subiscono un lungo processo di raffinamento), la poesia dei siciliani va intesa e accettata prima di tutto come un’operazione culturale dal forte accento intellettuale e manieristico. Proprio nel momento in cui il trobadorismo settentrionale si piegava alla cronaca cortigiana, alle occasioni della vita quotidiana e della propaganda politica, essa intese collegarsi all’originaria concezione amorosa della prima poesia provenzale, rinnovandone schemi e situazioni: accanto al consueto rapporto feudale «poeta vassallo - donna castellana», si delineò una ricerca più approfondita e articolata intorno alla natura e alla fenomenologia dell’amore, che poneva in secondo piano o addirittura eliminava la figura della castellana e interiorizzava in direzione psicologica e intellettualistica, mai sentimentale, l’ispirazione amorosa, preparando in tal modo l’aura poetica stilnovistica.


● Il declino della «scuola siciliana» e lo sviluppo della lirica toscana. Dopo aver dominato il gusto poetico per circa un trentennio (la data iniziale si fa cadere tra il 1230 e il 1240, ma potrebbe essere arretrata di qualche anno, soprattutto in base alla celebre canzone di Rinaldo d’Aquino Giamai non mi conforto, che si riferisce alla crociata del 1227-28), la scuola tramontò con la battaglia di Benevento (1266), nella quale trovò la morte re Manfredi.


Quella data segna la fine della potenza sveva e, conseguentemente, determina lo spostamento del centro culturale italiano dalla Sicilia alla Toscana, dalla curia regia al maggiore focolaio di vita borghese e comunale. Iacopo da Lentini, Guido delle Colonne e gli altri «siciliani» acquistano prestigio di modelli per quanti in Toscana si dedicano alla poesia lirica dopo la metà del secolo, da Bonagiunta Orbicciani (1220 ca - 1290 ca) a Chiaro Davanzati (m. dopo il 1303). Questo indirizzo, sul quale si esercita anche un autonomo influsso provenzale, ha il più insigne rappresentante in Guittone d’Arezzo (1235 ca - 1294), che mostra tuttavia il meglio di sé non come poeta amoroso, ma quando adatta alla forma metrica della canzone il suo robusto ragionamento morale o l’appassionata perorazione politica.





■ La poesia nell’Italia settentrionale e il filone didattico-morale


Nell’Italia settentrionale l’epica francese incontra grande successo, tanto che quei poemi vengono spesso adattati ai volgari locali assumendo quindi quell’ibrido aspetto linguistico, definito per lo più franco-veneto, che si ritrova poi anche in prodotti originali composti da autori italiani. D’altra parte, da Genova a Mantova, a Treviso, a Venezia è frequente durante tutto il Duecento l’uso del provenzale come lingua poetica: basti pensare a Lanfranco Cigala (m. prima del 1258), Bonifacio Calvo, Bartolomeo Zorzi e Sordello (m. 1269), per non citare che i maggiori sopravvissuti a una moda che alla fine del secolo è in netto declino. I volgari locali servono più che altro a una poesia di intento didattico e moraleggiante quale è quella di Giacomino da Verona, Uguccione da Lodi, Girardo Patecchio, Pietro da Bescapé e soprattutto Bonvesin de la Riva (1240 ca - 1315 ca). In Toscana, invece, la linea didascalica produce il dotto ed elegante Tesoretto di Brunetto Latini (dopo il 1220-94), enciclopedia allegorica in versi, e il poemetto didascalico-allegorico in sonetti Il Fiore.





■ La letteratura religiosa nell’Italia centrale


Nell’Italia centrale, dopo l’episodio a sé stante del Cantico di san Francesco d’Assisi (1182-1226) (cronologicamente anteriore alle prime attestazioni della poesia siciliana), si sviluppa una copiosa lirica religiosa volgare in stretta connessione con il sorgere di compagnie di Disciplinati a Perugia intorno al 1260. La produzione di laudi, spesso anonima, si diffonde dall’Umbria nelle regioni vicine e poi soprattutto nell’Italia settentrionale, raggiungendo dimensioni eccezionali nel Tre e Quattrocento ed evolvendosi anche in direzione della lauda drammatica. Nella fase duecentesca rientra il laudario di Iacopone da Todi (1230/36-1306), che però è laudario non di confraternita, ma personale a uso conventuale; nonostante fenomeni anche apprezzabili di «scuola», come quelli conservati nel laudario urbinate, esso resta un caso unico di compenetrazione tra intensità impressionistica del lessico e della sintassi e tensione mistica verso l’amore ineffabile di Dio.





■ La prosa e la trattatistica


L’influsso della tradizione classica è particolarmente sensibile nella prosa volgare, sia perché la dottrina medievale del cursus condiziona l’insegnamento di maestri di retorica come il bolognese Guido Faba, sia perché il numero delle traduzioni dal latino è grande e tende ad aumentare a scapito di quelle dal francese. I primi volgarizzamenti conservatici provengono da zone periferiche rispetto alla Toscana, come Roma (Storie de Troia e de Roma, Le miracole de Roma) e il Veneto (Panfilo e Cato), e hanno scarso rilievo nella nostra storia letteraria; da questo punto di vista pesa invece l’inserimento dello studio dei classici nella tradizione giuridica e retorica tosco-emiliana. Un posto di primo piano spetta dunque alla Rettorica di B. Latini, cioè al volgarizzamento di parte del De inventione deliberatamente compiuto al fine di fornire un modello di bel parlare agli uomini della contemporanea fiorente civiltà comunale. Naturalmente abbondantissime sono tra Due e Trecento le traduzioni di opere latine ricche di ispirazione religiosa e morale, e tra queste particolare fortuna ebbero i trattati di Albertano da Brescia (De arte loquendi et tacendi e Liber consolationis et consilii). Dal francese si traducono soprattutto i romanzi bretoni, dalla Tavola rotonda alla storia di Tristano, ma anche le compilazioni storiche come quella fortunatissima intitolata Li fet des romains. Al francese ricorre anche B. Latini per comporre la ricca enciclopedia in tre libri Li livres dou Trésor, la cui materia verrà compendiata nel Tesoretto. Verso la fine del Duecento, opere come la Composizione del mondo di Ristoro d’Arezzo, l’anonima raccolta del Novellino e soprattutto Il Milione di Marco Polo (1254-1324) costituiscono importanti tentativi di elaborare una prosa scientifica e una prosa narrativa originali.





■ Il Dolce stil novo


L’esperienza dei poeti toscani legati al modello siciliano viene liquidata da un gruppo di giovani intellettuali, soprattutto fiorentini, che fanno capo al «dolce stil novo», la scuola poetica fiorita a Bologna e a Firenze a cavallo tra l’ultimo scorcio del sec. XIII e i primi anni del XIV. Il termine (insieme con altri sinonimi come dolce stil nuovo, stilnovismo, dolcestilnovismo) è stato desunto dalla Divina Commedia, precisamente dai versi 49-63 del canto XXIV del Purgatorio, in cui il rimatore Bonagiunta Orbicciani da Lucca dichiara di aver compreso ciò che ha trattenuto la poesia di Iacopo da Lentini, di Guittone d’Arezzo e la sua propria al di qua del «dolce stil novo» (v. 57) di cui gli ha parlato Dante: la differenza consiste in una minor fedeltà dei siciliani e dei guittoniani al sentimento ispiratore. La scuola ebbe il suo iniziatore nel bolognese Guido Guinizelli (1235 ca - 1276), che Dante chiama «padre / mio e de li altri miei miglior che mai / rime d’amor usar dolci e leggiadre», Purg. XXVI, 97-99; la sua canzone Al cor gentil rempaira sempre Amore rappresentò il manifesto nel quale si riconobbero i poeti dello stilnovo: essa infatti enuncia le proposizioni canoniche del nuovo modo di poetare, e in particolare definisce la nobiltà come virtù individuale non ereditaria, stabilisce il nesso tra «gentilezza» e amore, avvia il paragone tra la donna e l’angelo.

Questi concetti non sono totalmente nuovi (in qualche modo erano presenti anche nei componimenti dei provenzali, dei siciliani e dei guittoniani), ma nuova è l’organica successione in cui vengono sistemati, nuovo è il vigore morale che li sorregge e il fervore sentimentale da cui sono motivati e con cui sono interpretati. Alla base della canzone guinizelliana, come poi di tutta la poesia stilnovistica, c’è un entusiasmo intellettuale per la creazione di schemi, immagini, parole che interpretino ed esprimano i moti più riposti di un’anima totalmente compresa nella vicenda amorosa; le parole, dirà Dante nel De vulgari eloquentia, devono essere prive di asprezza e scelte secondo un criterio di chiarezza, gentilezza e levità; la sintassi deve tendere a un dettato armonico e composto; gli schemi ideali e stilistici devono essere ricondotti a una ferma concentrazione delle immagini; la vita e i conflitti dei sentimenti, ripresi nelle formulazioni e nelle movenze quasi rituali di una progressiva simbolizzazione, devono essere assorbiti in un processo di assoluta e rarefatta tensione intellettuale, devono tradursi cioè in cifra stilistica, scevra di qualsiasi diretto riferimento a concrete situazioni storiche o biografiche, ritenute in ogni caso impure e perciò indegne d’essere accolte in una poesia di tono alto. Al contempo la poesia e la poetica stilnovistica si definiscono, in negativo, come contrapposizione a ogni soluzione linguisticamente e culturalmente municipale (e a questo proposito è emblematica la radicale opposizione a Guittone).

Da Bologna il nuovo stile passò presto a Firenze, e i suoi seguaci – Guido Cavalcanti (1250 ca - 1300), il Dante giovanile fino alla Vita nuova, Lapo Gianni, Gianni Alfani, Dino Frescobaldi (dopo il 1271 - 1316 ca) e, più tardi, Cino da Pistoia (1270 ca - 1336 o 1337) – costituirono un cenacolo ristretto di spiriti eletti legati da forti vincoli di amicizia e da affinità ideologiche e aperti agli influssi reciproci (senza con ciò rinunciare a soluzioni personali); essi nutrirono il sentimento orgoglioso di una superiorità intellettuale fatta di cultura sovramunicipale e contraria agli aspetti volgari e grossolani della vita.

I maggiori esponenti dello stilnovo furono Cavalcanti e Dante: il primo (soprattutto nella canzone programmatica Donna me prega) riprese la tematica di Guinizelli svolgendola in sottili sillogismi, e risolvendola nei due registri estremi e complementari dell’amore estatico suscitato dalla donna angelicata e dell’amore angoscioso, nato dal vano sforzo di trovare una forma reale che corrisponda a quella ideale concepita dalla mente; il secondo, invece, perfezionò il processo d’interiorizzazione dell’amore, accentuando il tema della virtù beatificante della donna. Di Guido e di Dante i minori ripetono, più o meno felicemente, situazioni e stilemi; soltanto in Cino l’analisi psicologica si fa più concreta e articolata, e il proposito di eleganza formale sembra cedere, a tratti, a un bisogno di confessione aperta e abbandonata, che segna la crisi della lirica amorosa medievale e prelude all’esperienza petrarchesca.

La lezione dello stilnovo restò valida, tuttavia, per lungo tempo. Al di là delle riprese dirette e di maniera che si riscontrarono per tutto il sec. XIV in una nutrita schiera di epigoni (tra i quali Sennuccio del Bene, 1270 ca - 1349; Cino Rinuccini; Niccolò de’ Rossi, 1285-1348 ca), essa fu il presupposto indispensabile della soluzione petrarchesca e delle prove poetiche di Giovanni Boccaccio.





■ La poesia popolare e giullaresca


Accanto all’alta lirica stilnovistica coesiste, talvolta anche presso lo stesso poeta, un filone realistico, parodistico, comico e burlesco, che sembra destinato a un pubblico più ampio che non l’élite di intellettuali, per non dire il gruppo di amici, simpatizzanti del nuovo stile: in questo senso si lascia senza dubbio inquadrare la produzione di Folgóre da San Gimignano (1270 ca - 1330 ca), Rustico di Filippo (1230-1300 ca) e di Cenne da la Chitarra (seconda meta del sec. XIII - 1322-36), ma anche quella più complessa e ricca di umori di Cecco Angiolieri (1260 ca - prima del 1310). Fra i temi dominanti del filone, la passione politica e, nel solco della poesia dei goliardi, la taverna, il gioco, il piacere dei sensi.





■ Dante, Petrarca e Boccaccio


L’atteggiamento di Dante (1265-1321) verso la letteratura, particolarmente la poesia volgare, precedente e coeva è ricettivo in virtù di una tendenza sperimentale e assimilatrice, e insieme selettivo perché sempre guidato da una chiara identificazione dei valori. Il ripensamento e la sistemazione storiografica di tutta l’esperienza poetica duecentesca, condensati nel De vulgari eloquentia, sono tesi alla ricerca di una lingua letteraria degna della più alta poesia: il presupposto è la rivendicata dignità del volgare di fronte al latino, verificata nel Convivio a contatto anche di complessi contenuti filosofici e morali. Ma la migliore prova di una disponibilità completa a tutti i livelli è offerta dalla Commedia e proprio il dantismo che ne dipende è, durante tutto il Trecento, un tramite importante della diffusione del toscano, particolarmente nell’Italia settentrionale. Un freno allo sviluppo della letteratura volgare è rappresentato senza dubbio dal sempre più cosciente e rigoroso recupero della cultura classica e innanzitutto della sua lingua, quel latino cui Francesco Petrarca (1304-74) affida il proprio prestigio di grande intellettuale: ma, oltre alla definizione e alla concreta personale proposta di un ruolo e di un’immagine a lungo canonici di «letterato», il condizionamento secolare che egli ha esercitato sulla nostra letteratura è tuttavia legato al Canzoniere, cioè al tentativo perfettamente riuscito di tradurre una complessa e sottile introspezione sentimentale e morale in forme perfettamente armoniche, ottenute a partire dalla attenta e raffinata rielaborazione del linguaggio della lirica stilnovistica. Al confronto, Boccaccio (1313-75) appare meno rigoroso nelle scelte letterarie e più disponibile ai gusti di un pubblico borghese, che ormai ha acquistato qualche consistenza ed è non solo destinatario, ma molto spesso protagonista del Decameron. Creando nella forma narrativa un capolavoro di oggettivazione fantastica della realtà (intesa come empiria quotidiana in tutti i suoi aspetti, non soltanto «comici»), il Decameron viene a rappresentare per le sorti della nostra prosa d’arte un punto di riferimento analogo a quello che la Commedia prima, e il Canzoniere petrarchesco poi, avevano fornito alla poesia.





■ La prosa del Trecento


La complessa articolazione della prosa boccacciana manca alle novelle di Franco Sacchetti (1332 ca - 1400) ed è estranea alla restante novellistica trecentesca, che tenta anche d’imitare, chiudendo in cornice i racconti, il disegno unitario di quel grande corpus narrativo. Comunque abbondante in varie regioni d’Italia, la letteratura prosastica ha un capolavoro nella Cronica anonima in dialetto romanesco (la parte più nota va sotto il titolo di Vita di Cola di Rienzo). Con questo testo si rientra nell’ambito delle cronache che, insieme ai libri di ricordi e di meditazione morale, sono tipici documenti di una civiltà in rapida evoluzione economica, politica e ideologica, come è tra il sec. XIV e il XV quella italiana, e in particolare toscana: toscani sono sia Dino Compagni (1255 ca - 1324) e Giovanni Villani (1280 ca - 1348), sia Giovanni di Pagolo Morelli (1371-1444) e Paolo da Certaldo. Nello stesso periodo è frequente la persistenza di filoni dialettali spontanei, cui si accompagnano vistosi fenomeni di ibridismo linguistico, particolarmente nell’Italia settentrionale, dove la poesia di corte tende ad adeguarsi ai grandi modelli toscani dando luogo a una produzione abbondante, ma di non grande rilievo, nella quale emerge tutt’al più l’opera di Antonio Beccari (1315-73 ca) e di Francesco di Vannozzo (1340 ca - dopo il 1389). Anche in Toscana, se si escludono Cino Rinuccini (1350 ca - 1417) e Fazio degli Uberti (1305/09 - dopo il 1367) fra Tre e Quattrocento, non si supera una fiacca, anche se spesso elegante, letteratura di imitazione; questa, tuttavia, mantiene viva la continuità dell’impegno artistico sullo sfondo di versi e prose di argomento popolareggiante, sia gnomico e romanzesco (per esempio con Antonio Pucci, 1310 ca - 1388), sia moraleggiante (come nella anonima compilazione prosastica del Fiore di virtù) sia devoto (con Iacopo Passavanti, 1302 ca - 1357; Bianco di Santi da Siena, 1350 ca - 1410 ca; Domenico Cavalca, 1270-1342, e l’anonimo volgarizzatore dei Fioretti di San Francesco).





Gli autori





Alfani Gianni (Firenze sec. XIII) poeta italiano. È stato identificato con un mercante di seta o con un Gianni di Forese degli Alfani, gonfaloniere di giustizia nel 1311. Restano di lui un sonetto burlesco e sei ballate, per lo più alla maniera stilnovistica del Cavalcanti, sullo sbigottimento doloroso di fronte all’amore e sulla paura angosciosa della morte.


Angiolieri Cecco (Siena 1260 ca - prima del 1313) poeta italiano. Le poche notizie biografiche pervenute fino a noi (subì multe e processi, dilapidò l’eredità paterna e morì in grande miseria) confermano il ritratto di vita avventurosa e sregolata che esce dai suoi sonetti (oltre 110 di sicura attribuzione), ma non l’immagine del poeta ribelle e popolaresco accreditata e diffusa dai lettori romantici. Al di là dell’apparente immediatezza ed esuberanza, l’arte di Angiolieri, pur personalissima, risente dei modi guittoniani e denuncia un’attenzione e una sensibilità retorica perfettamente in linea con i caratteri stilistici del genere «comico». Ideologicamente lontano dallo stilnovismo, Angiolieri si oppone a esso sia nei sonetti amorosi per Becchina, l’anti-Beatrice, con modi parodistici e dissacranti, sia in quelli corresponsivi con Dante, dove contraffà in scherzi e sberleffi sguaiati i moduli del dolce stile. Più vibranti e originali, anche se viziate da una certa teatralità, le rime goliardiche (fra cui i celebri sonetti S’i’ fosse foco e La mia malinconia) dove i temi tradizionali dell’improperium e del vituperium vengono applicati alla cronaca familiare e personale, con l’esaltazione del vino, del gioco, del denaro, la deprecazione della povertà, l’odio per i genitori, la maledizione del mondo e della divinità.


Boccaccio Giovanni (Firenze? 1313 - Certaldo, Firenze, 1375) scrittore italiano.


■ La vita. Nacque probabilmente a Firenze, da una famiglia di origine certaldese, figlio illegittimo di Boccaccino di Chellino, un mercante e cambiatore assai abbiente, che cercò di indirizzare il figlio all’arte del cambio. Ancora adolescente, Boccaccio è a Napoli a far pratica mercantile e bancaria nella succursale del banco fiorentino dei Bardi, ma odia questo lavoro a tal punto da costringere il padre a indirizzarlo ad altri studi, quelli di diritto canonico. Ma altri furono infine i testi su cui Boccaccio si gettò con entusiasmo, favorito anche dall’ambiente culturalmente vivacissimo della corte angioina e dalla vicinanza di uomini dotti come il giurista e poeta Cino da Pistoia e l’astronomo genovese Andalò del Negro: testi di poesia e di varia letteratura, dai classici latini alla letteratura medievale francese e italiana. Furono anni felici, di intense esperienze culturali e umane, a contatto con la fastosa corte angioina, la ricca borghesia libera e spregiudicata che la coronava e il mondo bizzarro e fantastico del popolo napoletano, dei mercanti e avventurieri di ogni paese di cui la città era ricetto. Intorno al 1340, Boccaccio è di nuovo a Firenze, suo malgrado, richiamatovi dal padre in dissesto economico. Poco sappiamo degli anni successivi: gira per varie corti del nord, tra cui Ravenna (1346), forse alla ricerca di una sistemazione. Ma nel 1348 è di nuovo a Firenze, durante la terribile pestilenza, che avrebbe descritto poi nelle pagine introduttive del suo Decameron e di cui morirono molti suoi amici, oltre al padre e alla seconda matrigna. Importante, per le conseguenze psicologiche e culturali che ebbe nella sua vita, fu l’incontro a Firenze, nel 1350, con Petrarca, che egli rivide l’anno dopo a Padova, e ancora a Milano nel 1359 e a Venezia nel 1363, e con cui mantenne sempre affettuosa corrispondenza. Poeta ormai noto e apprezzato studioso, fu incaricato dai concittadini di molte ambascerie: in Romagna (1353), ad Avignone: presso Innocenzo VI (1354), e a Napoli, per un incontro con il fiorentino Niccolò Acciaiuoli, gran siniscalco del regno. Ritiratosi, intorno al 1361, a Certaldo, vi ricevette una lettera del certosino Pietro Petroni, morto in odore di santità: lo scrittore veniva esortato ad abbandonare gli studi profani, per pensare di più alla sua anima e al destino mortale dell’uomo. Da tempo però Boccaccio era diventato chierico con cura di anime, senza per questo rinnegare la letteratura, di cui anzi promosse la svolta nella direzione del nascente umanesimo. Sventure (la morte, verso il 1358, della figlioletta Violante), malattie e povertà resero duri i suoi anni maturi. Nel 1373 fu incaricato dal comune di Firenze di una lettura ufficiale della Divina Commedia, incarico che svolse con continuità, per circa un anno, finché le critiche di alcuni dotti fiorentini e la salute sempre più malferma non lo costrinsero a ritirarsi di nuovo a Certaldo, dove morì il 21 dicembre 1375.

■ Le opere minori. Le numerose opere prosastiche e poetiche anteriori al Decameron, di cui spesso anticipano i temi e le cadenze strutturali, denotano subito l’indirizzo di Boccaccio verso una letteratura amena, di intrattenimento, sulla scia del romanzo cavalleresco, anche se disciplinata dalla tecnica raffinata della retorica medievale. In quelle della giovinezza napoletana, l’elemento autobiografico come esperienza di vita e di amore predomina, ma travestito allegoricamente. Poco più che esercitazioni letterarie sono le prime Rime, d’argomento amoroso, l’Elegia di Costanza, operetta latina in versi, e la Caccia di Diana (1334 ca), poemetto in terza rima, che celebra in chiave mitologica gentildonne napoletane. Di maggior impegno il Filocolo («fatica d’amore», secondo una personale etimologia), romanzo in prosa, diviso in cinque libri (1336-38), che narra gli amori di Florio e Biancifiore, tratti da una leggenda medievale. In quest’opera in cui usanze pagane e cristiane s’intrecciano anacronisticamente e in cui appare per la prima volta anche Fiammetta, proiezione di un’autobiografia più ideale che reale dello scrittore e che presiede quasi tutta la sua produzione giovanile, Boccaccio tenta di nobilitare stilisticamente una materia popolare, così che le avventure e le peripezie dei due amanti divengono il pretesto per esercizi retorici che chiudono la prosa latineggiante nelle rigide intelaiature delle clausole e dei ritmi classici e della latinità decadente. A Napoli, oltre a una Allegoria mitologica, parafrasi in prosa latina delle Metamorfosi di Ovidio, scrisse ancora il poemetto in ottave, forse terminato a Firenze, Teseida delle nozze di Emilia (1339-41 ca). Ispirato ai modelli dell’Eneide virgiliana e della Tebaide di Stazio contaminati dalla tradizione dei cantori e dalla materia cortese dei romanzi arturiani, il poema cresce su un impianto epico che muove dalla guerra di Teseo re di Atene contro le Amazzoni, e tuttavia l’epos rimane una semplice cornice al nucleo più vivo dell’opera, quello lirico-sentimentale. Più espliciti caratteri di romanzo sentimentale mostra il Filostrato («vinto d’amore», sempre secondo l’errata etimologia di Boccaccio), poema in ottave ispirato a un episodio del Roman de Troie di Benoit de Sainte-Maure, largamente influenzato dalla voga erotico-cavalleresca della narrativa francese. L’incertezza cronologica circa la sua composizione (1335, ’39 o ’40) pone in evidenza il carattere sperimentale della produzione napoletana di Boccaccio e la sua disponibilità al romanzesco, più o meno celato dagli schemi classicheggianti dell’epoca.

Col ritorno a Firenze, l’arte di Boccaccio acquista in maturità e in equilibrio stilistico; l’autobiografismo sentimentale è meno presente, e al gusto della letteratura cortese cavalleresca subentra piuttosto l’influsso della poesia didascalica e allegorica, propria della tradizione toscana. La Commedia delle Ninfe (più nota con l’intitolazione quattrocentesca Ninfale d’Ameto, 1341-42), opera in prosa intramezzata da terzine dantesche, ha un assunto chiaramente allegorico: il pastore Ameto simboleggia l’umanità, e le sette ninfe, tra cui l’amata Lia, le virtù cardinali e teologali, attraverso le quali l’uomo si ingentilisce e si purifica fino a pervenire all’amore divino. Ma l’allegoria resta sovraimpressa, mentre predomina il dato mondano e realistico, anche se stilisticamente inficiato da riferimenti eruditi e da tecnicismi retorici. Lo stesso assunto allegorico, ma più esplicitamente dottrinale e artificioso, si ritrova nell’Amorosa visione (1342), prolisso poema di terzine dantesche, in 50 canti.

Databile intorno al 1343-44 l’Elegia di Madonna Fiammetta, romanzo in 9 capitoli, preceduti da un proemio dedicato alle «vaghe donne». La narrazione è condotta in prima persona: è Fiammetta stessa che narra del suo amore per Panfilo, della sua tristezza al momento della partenza di costui, del suo tentato suicidio allorché diviene certa di essere tradita dall’amante. La vicenda e il fondo probabilmente autobiografico sono risolti dallo scrittore con distacco imperturbabile e insieme con profonda intuizione psicologica. Ma la prosa, artefatta e spesso ampollosa, guasta il ritmo stilistico; erudizioni inutili e reminiscenze classiche rompono di continuo la fluidità del racconto.

Tra le opere minori la migliore è il Ninfale fiesolano (1345-46), poemetto in ottave che, sotto il pretesto eziologico (la fondazione di Fiesole e quindi di Firenze), racconta una tenue e delicata storia d’amore tra il pastore Africo e la ninfa Mensola, sacra al culto di Diana. Sapientemente dosato è, nel poema, il contrasto fra i toni realistici attinti alla letteratura popolare e i toni lirici e melodici della poesia illustre. A questo periodo risale anche, probabilmente, il volgarizzamento della III e IV decade della storia di Tito Livio, attribuito ormai quasi unanimemente allo scrittore. Scarso valore poetico hanno le Rime, cui si è già accennato: un vasto canzoniere composto in vari periodi della sua vita e che subisce di volta in volta gli influssi poetici di vari autori. L’ultima opera di fantasia (posteriore al Decameron) è il Corbaccio, composto in prosa in data imprecisabile, verosimilmente tra il 1365 e il 1366. Il titolo tutt’oggi enigmatico potrebbe derivare dallo spagnolo corbacho, cioè frusta, oppure allude al corvo che, nelle moralità medievali, simboleggiava la passione amorosa che tutto distrugge e travolge e dalla quale si difende il «chierico» Boccaccio facendo rivelare le malefatte di una vedova (che l’ha respinto) dall’ombra del marito defunto apparsagli in sogno. L’aspro vituperium, forse dettato da circostanze biografiche, iscrivibile nella tradizione della satira misogina risalente a Giovenale e ripresa in età medievale in chiave spiritualistica e moralistica ma anche beffarda e goliardica, si vale di uno stile intenzionalmente triviale e caricaturale, già sperimentato nel Decameron ma qui esasperato. Alla fine, la dispettosa amarezza del racconto è temperata dalla decisione, annunciata dallo scrittore, di dedicarsi d’allora in poi alle meditazioni e agli studi. Il che realmente fece. Dopo il Corbaccio, infatti, Boccaccio non scrisse più opere narrative in volgare. Preferì dedicarsi a studi più austeri, non tanto, forse, per l’acuirsi delle preoccupazioni religiose, quanto per un appassionato e mai trascurato culto degli antichi, che in quegli anni (1360 e oltre) riuniva intorno a lui un attivo gruppo di umanisti, tra cui Coluccio Salutati e Filippo Villani. Questo fervore umanistico Boccaccio lo espresse in sapienti ed erudite opere latine: il Buccolicum carmen, raccolta di 16 egloghe di derivazione virgiliana e petrarchesca (in volume nel 1367); il Genealogia deorum gentilium, vasto trattato in 15 libri di mitologia classica, completato intorno al 1365; il De montibus, silvis, fontibus, lacubus, fluminibus, stagnis seu paludis, et de nominibus maris liber, repertorio ordinato alfabeticamente dei nomi geografici ricorrenti in opere classiche (finito verso il 1360); il De casibus virorum illustrium (compiuto nel 1373) che raccoglie una serie di aneddoti biografici di grandi personaggi avversati dalla sorte, con intenti morali; e il De mulieribus claris (1361-62), 104 biografie di donne famose. A ciò vanno aggiunte le Epistole, di cui restano solo 24 (due in traduzione italiana), e gli studi in volgare dedicati a Dante: il Trattatello in laude di Dante, pervenutoci in tre redazioni (1355-70 ca), in cui è tracciato un ideale ritratto del grande e ammirato poeta; e le Esposizioni sopra la Commedia di Dante, raccolta di materiale erudito sul poema dantesco, in gran parte utilizzato per le lezioni che Boccaccio tenne, fino al XVII canto dell’Inferno, in Santo Stefano.

■ Il «Decameron». La tensione artistica ed espressiva che anima le opere minori, indebolite in parte da una non completa capacità di dominare il materiale e da un inquieto cimentarsi in più direzioni formali e stilistiche, trova una compiuta resultanza nella poesia e nell’umanità del capolavoro di Boccaccio, il Decameron (che ha il sottotitolo dantesco di «prencipe Galeotto»). A parte la probabile revisione (o una più tardiva trascrizione), la mirabile raccolta di novelle è stata quasi certamente scritta e compiuta tra il 1349 e il 1353, all’indomani cioè del luttuoso evento del ’48, la peste sul cui cupo sfondo Boccaccio dà «orrido cominciamento» al suo libro, quasi a sottolineare la serietà dell’intento. Come dice il titolo grecizzante (forgiato probabilmente sull’Hexameron di sant’Ambrogio), l’azione si svolge e si chiude nel giro di dieci giornate di racconto. Dopo un «proemio» indirizzato alle «vaghe donne» che per prova conoscano amore, la lunga introduzione alla prima giornata dà un quadro terrificante dell’atmosfera di orrore e di morte che circonda Firenze in preda alla peste. Boccaccio immagina che nella chiesa di S. Maria Novella si incontrino per caso sette fanciulle e tre giovani uomini e che insieme decidano di ritirarsi in una villa dei vicini colli per sfuggire al contagio e per trascorrere un po’ di tempo allegramente, fra amabili conversari, banchetti e danze. Ogni giorno, tranne il venerdì e il sabato dedicati a pratiche religiose, i giovani si radunano al pomeriggio su un prato, per raccontare novelle, una per ciascuno; queste si svolgono intorno a un tema prestabilito, proposto ogni volta dal re o dalla regina eletti quotidianamente dalla compagnia. Dopo ciascun gruppo di racconti trova posto una «conclusione» suggellata da una ballata. Ma la struttura architettonica entro cui si svolge la silloge si concede più di una libertà: nella I e nella IX giornata il tema è libero; Dioneo, uno dei tre giovani, ha sempre il permesso di narrare il suo racconto evadendo dalla regola imposta del tema. Inoltre le digressioni sulle attività idilliche e beate della brigata, i commenti vari degli ascoltatori, le intrusioni e le conclusioni dell’autore, animano e variano lo schema della cornice. La quale non ha funzioni meramente ornamentali, ma risponde a un’intima esigenza, quella di chiudere in un affresco ben delineato e caratterizzato un ideale di vita e di realtà che i racconti presentano e rifrangono nei più vari e multiformi aspetti. All’interno delle singole novelle si riproduce infatti in poliedriche sfaccettature una più viva e armonica unità, quella della complessa vita umana, la cui salvezza tutta laica è additata da Boccaccio nella forza della passione e dell’intelligenza.

Sfilano così, in una galleria vasta e multicolore come il reale, vicende e figure, emblemi e simboli di vizi e virtù, che lo sguardo, ora distaccato e ironico, ora appassionato e partecipe, dello scrittore disegna e ferma senza compiacimenti né indulgenze: dagli esempi valorosi di Tito e Gisippo, alle passioni eroiche e travolgenti della moglie di Guglielmo Rossiglione, di Ghismonda di Salerno, di Lisabetta da Messina; dalle indimenticabili traversie degli sciocchi (come Andreuccio da Perugia, Calandrino, Ferondo) alle trovate argute e demoniache degli ipocriti e degli imbroglioni (frate Cipolla, Ser Ciappelletto, Martellino); dagli affreschi maliziosi e ridanciani (come il racconto delle monache e della badessa, o la novella di Masetto da Lamporecchio) alle manifestazioni delle più raffinate qualità (l’arguzia gentile di Cisti fornaio, l’intelligenza di Melchisedech, l’ingegno e la modestia di Giotto, la pensosa aristocrazia di Guido Cavalcanti); fino agli spunti più licenziosi e spregiudicati, che hanno chiuso per anni il Decameron in un’immeritata fama di oscenità. In realtà, la trama erotica, lo spunto osceno e beffardo non sono mai fine a se stessi, ma rientrano nel complesso quadro dell’esistenza e dei sentimenti, nel mutevole manifestarsi della passione o dell’erotismo, di cui Boccaccio rivendica i diritti anche per l’arte, argomentando i temi di una consapevole poetica della natura e del comico nella introduzione alla IV giornata, ricca di spunti polemici e innovatori. Perché la realtà prende il posto del mito e dell’allegoria, così come il genere novellistico degli ameni fabliaux e dei devozionali exempla è ribaltato dallo scrittore in una fitta e cangiante trama di realismo comico e tragico, in cui predominano l’amore, l’avventura, l’intrigo, la beffa, l’odio e la riflessione morale.

Il Decameron costituisce certamente lo specchio fedele e acuto della civiltà borghese, della società comunale e mercantile nel suo pieno sviluppo, ma nella quale già si avverte il sintomo della crisi imminente. La sua realtà è quella dei traffici, della lotta per sopravvivere, della conquista e della violenza, dell’ingegno industrioso e abile, ed è descritta da Boccaccia con la foga fantastica di chi coglie luci e ombre di un passato ancora vivo e di un futuro problematico ma insieme fiduciosamente atteso. La struttura e la tecnica del Decameron si attuano perfettamente in virtù di una prosa policorde e variabile, lavorata a più livelli: solenne e distesa in periodi ipotattici talvolta, quanto scattante, secca, dinamica talaltra; estrosa e duttilissima sempre nel mimare i dialoghi, la dialettica vivace e mordente dell’umanità boccaccesca.

■ La fortuna del «Decameron». Immediata fu la diffusione del Decameron in Italia e in Europa, come attestano le numerose traduzioni e imitazioni. Il suo influsso non si esercitò soltanto sui novellieri posteriori (Sacchetti, Masuccio Salernitano, Giraldi Cinzio ecc.), ma anche sui trattatisti (Bembo, Della Casa, Castiglione), che inserirono i loro dialoghi in una cornice mutuata dal Decameron, e soprattutto nel teatro del Cinquecento cui fornì trame comiche e romanzesche e procedimenti propri della retorica drammaturgica. Dal punto di vista critico, se i retori e i grammatici rinascimentali lodarono l’opera come modello di stile, fu soprattutto la critica romantica a rivendicarne il valore umano e la straordinaria varietà di motivi. Da De Sanctis, che ne coglieva lo spirito dei tempi nuovi paragonando la «commedia umana» di Boccaccio alla «commedia divina» di Dante, a Carducci, a Croce, a Momigliano, l’indagine critica è venuta via via sempre più acuendo e approfondendo i complessi significati storici ed estetici del capolavoro. A ciò si è accompagnato uno strenuo lavoro filologico e stilistico (Barbi, Schiaffini, Curtius, Auerbach, Branca ecc.). Né l’interesse accenna a diminuire, semmai riprende con angolazioni e prospettive nuove anche nell’ambito della critica più avanzata, da quella sociologica a quella narratologica, da quella formalista a quella strutturalista e semiologica.





Bonvesin de la Riva (Milano 1240 ca - 1315 ca) scrittore italiano. Del più importante scrittore milanese del Duecento (Riva è forse la Ripa di Porta Ticinese a Milano, dove Bonvesin abitava già nel 1290) sappiamo solo che fu «doctor in gramatica» e insegnò, frate laico ascritto al terzo ordine degli umiliati, come «professor artis gramaticae». A testimonianza di questo insegnamento privato restano opere quali il De vita scholastica (poemetto in distici latini che in due libri tratta dei doveri degli scolari e dei maestri); la traduzione dei Disticha Catonis (o, secondo alcuni studiosi, dei Dicta Catonis), che elencano le regole del comportamento sociale; il De quinquaginta curialitatibus ad mensam (Cinquanta cortesie da desco), ove, lungo la tradizione manualistica del tempo, trovano posto precetti di educazione conviviale. Autore di scritti latini (eccelle il panegirico storico De magnalibus urbis Mediolani, 1288), Bonvesin si applicò alla divulgazione e alla traduzione della cultura latina e francese del tempo, componendo, oltre a «laude» e «miracoli», una ventina di poemetti in volgare milanese. Il suo temperamento artistico, evidente sin dai Contrasti (il più famoso tra i molti è la Disputatio rosae cum viola), si rivela appieno nel Libro delle tre scritture (finito prima del 1274 e pubblicato in edizione critica nel 1901), un poemetto in quartine monorime di alessandrini, formato di tre parti: il De scriptura nigra, un’energica visione dell’inferno, il De scriptura rubra, una commossa rievocazione della passione di Cristo, il De scriptura aurea, una candida ed entusiastica esaltazione del paradiso. Bonvesin appare il più geniale anticipatore di Dante per l’abilità retorica della sceneggiatura dell’aldilà e perché riesce a movimentare narrativamente il genere medievale delle «visioni» in una serie di quadri che trascorrono dalle ombre realistiche e popolaresche alle luci di una concreta devozione cristiana.


Cavalca Domenico (Vicopisano 1270 ca - Pisa 1342) scrittore religioso italiano. Predicatore domenicano, a partire dal 1320 svolse una notevole attività letteraria tesa alla diffusione della cultura religiosa. Fu autore di fortunatissimi volgarizzamenti di trattati ascetici (Specchio di croce, Mondizia del cuore, Pungilingua), nei quali inserì circa 50 componimenti poetici, sonetti, laudi e sirventesi; ma è celebre soprattutto per le Vite dei Santi Padri, un’opera che ci consegna le pie leggende medievali in una prosa agile e intensa, ricca di aneddoti e aliena da ricercatezze retoriche.


Cavalcanti Guido (Firenze 1250 ca - 1300) poeta italiano. Di famiglia tradizionalmente guelfa, figlio di Cavalcante (l’«epicureo» dannato da Dante nel canto X della Commedia), fu nel 1280 tra i garanti della pace tra guelfi e ghibellini. Bianco, aristocraticamente contrario alle riforme «democratiche» del comune fiorentino, fu profondamente nemico dei Donati, in particolare di Corso, verso il quale nutrì accanita ostilità, degenerata, stando ai cronisti del tempo, in rissosi episodi di intolleranza e violenza partigiana, benché fin dal 1284 Cavalcanti fosse entrato a far parte del consiglio generale del comune. Fu così tra i capi delle due opposte fazioni che vennero esiliati nel giugno del 1300, per decisione dei priori, al fine di riportare la pace in città (tra i priori era il collega e amico Dante). Poco più di due mesi dopo, in seguito a un’amnistia, dal confino di Sarzana poté rientrare a Firenze, dove, nello stesso anno, morì.

Di Cavalcanti, di cui Dante ci dice che amò Vanna (Giovanna, detta Primavera), ci sono pervenute solamente 52 rime (36 sonetti, ivi inclusi quelli di corrispondenza con Dante, Guittone, Guido Orlandi ecc.; 11 ballate; 2 canzoni e 2 stanze isolate; 1 mottetto); ma anche un così angusto canzoniere riflette compiuta l’immagine di un autentico temperamento di poeta. Cavalcanti rovescia, entro l’alveo dello stilnovo, le posizioni guinizelliane, dalle quali pure ha preso le mosse, giungendo a una rappresentazione tragica e crudele dell’esperienza sentimentale, segnata da un profondo pessimismo. Nel proprio essere affettivamente dilaniato, all’interno di un mondo astratto e distaccato dagli eventi biografici, egli raffigura lo scontro drammatico prodotto nei sensi del corpo (personificati in occhi, cuore e mente) dalla forza sconvolgente di Amore, che suscita morte.

Senza contrapporsi alla tradizione poetica, e anzi rinnovandola internamente, la ricerca psicologica cavalcantiana, probabilmente influenzata dal pensiero averroistico, trascorre dai toni fermi e icastici di una trascrizione oggettiva e impassibile (per esempio il sonetto Tu m’hai sì piena di dolor la mente) a moduli dottrinari ed ermetici (la canzone Donna me prega), dalle inflessioni trepide (la ballata In un boschetto trova’ pasturella) alle cadenze elegiache (Perch’i’ no spero di tornar giammai), portando a esiti di estrema rarefazione poetica la lirica d’arte stilnovistica e aprendo la strada al diverso cammino di Dante.


Cenne della Chitarra o Bencivenne della Chitarra (Arezzo, seconda metà del sec. XIII - 1322-36) poeta italiano. Esercitò l’arte della giulleria accompagnandosi con la chitarra (da cui l’appellativo). Compose una collana di 13 sonetti che parodiano intelligentemente quelli di Folgóre da San Gimignano: vi sono elencati, a contrasto con il modello, i fastidi che porta ciascun mese dell’anno.


Cielo d’Alcamo (sec. XIII) poeta italiano. Sotto questo nome, tramandatoci dal grammatico cinquecentesco Angelo Colocci (Cielo proviene forse dal siciliano Celi, diminutivo di Michele; d’Alcamo, con riferimento alla località siciliana, sarà il cognome), ci è pervenuto, originariamente adespoto, il contrasto Rosa fresca aulentissima, già citato da Dante (De vulgari eloquentia, I, XII, 6) come esempio del siciliano «mediocre», cioè dialettale. Esso è stato composto, forse a Messina (e comunque sembra avere come sfondo una città marinara), tra il 1231 e il 1250. Consta di 160 versi riuniti in 32 strofe dialogiche, risultanti da un tristico monorimo di alessandrini e un distico di endecasillabi baciati. Il canto a due voci (il seduttore che incalza con le sue profferte, la ragazza che tenta o finge di resistergli) ruota con effetti mimici e melodrammatici intorno alla celebrazione di un amore paesano concretamente individuato; la lingua è una sapiente mescolanza di modi curiali e vernacolari.


Cino da Pistoia nome con cui è noto Guittoncino dei Sighibuldi (Pistoia 1270 ca - 1336 o 1337) poeta e giurista italiano. Fu esiliato in gioventù per ragioni politiche (apparteneva alla fazione dei Neri). Rientrato in patria, ottenne nel 1314 la licentia docendi in diritto presso lo Studio di Bologna e insegnò giurisprudenza in varie università italiane (Siena, Perugia, Napoli ecc.) sino al 1333, quando riprese la collaborazione al governo della sua città. Oltre a vari scritti giuridici in latino (tra i quali eccelle la Lectura super codicem del 1314), egli ci ha lasciato un canzoniere vasto (ca 165 componimenti), ma non ancora criticamente vagliato, nel quale riprende temi, tecniche, metri dell’intera tradizione stilnovistica (segnatamente dantesca), ma con recuperi anche dai precedenti modelli provenzali, siciliani e guittoniani. Lodato da Dante come poeta d’amore, il suo lirismo tende a un dolce e inquieto rimembrare, con una insistita analisi psicologica che prelude a Petrarca.


Compagni Dino (Firenze 1255 ca - 1324) scrittore italiano. Fervente sostenitore della fazione popolana del partito guelfo, alla quale apparteneva, ricoprì le più alte magistrature pubbliche di Firenze (dal priorato al gonfalonierato di giustizia). In seguito alla cacciata di Giano della Bella (1295), ai cui Ordinamenti di giustizia aveva collaborato, fu processato. Assolto, riprese la partecipazione alla vita pubblica, ricoprendo nell’ottobre del 1301 la carica di priore. Da essa fu allontanato ben presto a opera dei Neri vittoriosi sui Bianchi (con i quali simpatizzava), riuscendo tuttavia a evitare l’esilio grazie alla sua posizione di priore in carica. Alla Cronica delle cose occorrenti ne’ tempi suoi, acuto e attento resoconto delle lotte intestine di Firenze dal 1280 al 1312, lavorò probabilmente negli anni 1310-12, forse sull’onda delle speranze politiche accese dalla discesa di Arrigo VII. La delusione conseguente spiega l’interruzione dell’opera che, staccandosi dalla tradizione annalistica ed erudita della storiografia medievale, ci presenta il quadro più vivo e appassionato della Firenze dantesca. Offeso e sdegnato nella sua coscienza di democratico e di popolano, eppure animato da una visione provvidenzialistica della storia, Compagni forza od omette dati ed eventi non per partigianeria, ma spinto dal suo impegno civile e dalla sua tensione etico-pedagogica. La memoria dello storico-testimone fissa con amarezza, in una pagina vibrante e risentita, personaggi, scontri e intrighi municipali, e ricava dalla triste lezione la forza per esortare alla concordia.


Dante Alighieri (Firenze 1265 - Ravenna 1321) scrittore italiano.


■ La vita e le opere. Figlio di Alighiero II degli Alighieri e di Bella, Dante apparteneva a una famiglia della piccola nobiltà guelfa fiorentina, di scarse risorse economiche. Ciò non gli impedì, in giovinezza, di frequentare la vita elegante e «cortese» della città e di attendere a buoni studi, come quelli di arte retorica intrapresi, anche se non proprio nei termini di un rapporto maestro-discepolo, sotto la guida di Brunetto Latini. Soltanto a se stesso, invece, Dante rivendica l’apprendistato poetico, grazie al quale si legò d’amicizia con quei poeti stilnovistici che condividevano il suo ideale di vita raffinato e aristocratico, Guido Cavalcanti, Lapo Gianni e, più tardi, Cino da Pistoia. Nel 1285 sposò Gemma di Manetto Donati, con cui era fidanzato per volontà paterna fin dal 1277 e da cui ebbe tre o quattro figli (Iacopo, Pietro, Antonia e forse un Giovanni). Al 1274 risale il suo primo incontro con Beatrice, il cui vero nome era Bice di Folco Portinari, sposatasi poi a Simone de’ Bardi e morta nel 1290. Di questo amore, cantato nelle Rime e nella Vita nuova con sublimazione stilnovistica, pochi sono i fatti accertati: sembra però che la morte di Beatrice lo abbia gettato in una profonda crisi religiosa e che da questa si sia risollevato dedicandosi agli studi, in particolare a quelli filosofico-teologici. Il travaglio speculativo che ne seguì, oltre a rafforzare la sua cultura, lo guidò a un culto appassionato della verità e della giustizia, che si tradusse eticamente in una decisa coscienza politica. Trascorso qualche mese a Bologna (1287), dopo aver preso parte (1289) alla battaglia di Campaldino contro i ghibellini d’Arezzo e, poco dopo, al vittorioso assalto al castello pisano di Caprona, dal 1295 Dante partecipò attivamente alla vita politica fiorentina, iscrivendosi alla corporazione dei medici e degli speziali (in seguito agli ordinamenti di Giano della Bella, iscriversi a una corporazione era l’unico mezzo consentito ai nobili non magnati di prendere parte al governo del comune).

Firenze era allora teatro e insieme vittima di feroci lotte tra due fazioni guelfe: i Bianchi, che perseguivano una politica di autonomia e che erano capeggiati dalla famiglia dei Cerchi, e i Neri, legati da interessi mercantili al papato e guidati dalla famiglia dei Donati. Per quanto Dante si sforzasse di restare al di sopra della mischia, le manovre di papa Bonifacio VIII lo spinsero a schierarsi con i Bianchi. Nell’ottobre del 1301, infatti, il papa inviava a Firenze Carlo di Valois, col falso scopo di paciere, in realtà per debellare definitivamente i Bianchi. Dante, che da pochi mesi faceva parte del consiglio dei Cento e l’anno precedente era stato priore di Firenze, fu inviato insieme a due altri ambasciatori presso Bonifacio VIII nel tentativo di placarlo (secondo altre ricostruzioni però Dante sarebbe stato ambasciatore a Roma nel 1300, l’anno del giubileo). Mentre si trovava a Roma dal pontefice, Corso Donati e i Neri si impadronivano di Firenze e iniziavano una feroce repressione degli avversari politici. Accusato di baratteria, concussione e opposizione al papa e a Carlo di Valois, mentre era a Roma (o, secondo altri, a Siena o già a Firenze) Dante fu invitato a discolparsi, ma sdegnosamente rifiutò di presentarsi ai suoi giudici. Il 10 marzo del 1302 gli furono confiscati i beni, mentre la multa e l’interdizione perpetua dai pubblici uffici, inflittegli precedentemente (18 e 27 gennaio), furono commutate in condanna al rogo. Nei primi tempi dell’esilio Dante cercò di collegarsi, con gli altri Bianchi, ai fuoriusciti ghibellini, ma disgustato poi dall’inconcludenza dei suoi compagni, si isolò, rassegnato a cercare una decorosa sistemazione per sé e per la famiglia presso le corti dell’Italia settentrionale. Dopo essere stato a Forlì come ambasciatore dei Bianchi alla corte di Scarpetta degli Ordelaffi, fu a Verona, presso Bartolomeo della Scala, e ad Arezzo nel 1304, quando il cardinale Niccolò da Prato sembrava poter risollevare le sorti dei Bianchi; poi nel trevigiano, da Gherardo da Camino e, nel 1306, in Lunigiana, alla corte dei Malaspina. Suggestivi i riferimenti di Boccaccio e di Giovanni Villani a un soggiorno parigino di Dante, intorno agli anni 1309-10, che però a tutt’oggi non sono suffragati da alcun riscontro documentario. Sono anni di intenso lavoro: oltre alla Commedia, scrive il Convivio e il De vulgari eloquentia. Nel 1310 con la discesa in Italia di Arrigo VII, imperatore del Sacro Romano Impero, si riaccende nel poeta la speranza di tornare a Firenze. Lo attestano le epistole che Dante scrive a vari principi italiani, per esortarli ad accogliere colui che, a giudizio suo, avrebbe pacificato la penisola dilaniata da guerre fratricide. Ma nel 1313, dopo aver assediato invano Firenze per più di un mese, Arrigo VII muore improvvisamente a Buonconvento e con lui si spegne la speranza dell’esule. Verso il 1315 o, più probabilmente, già dalla metà del 1313, Dante fu ospite di Cangrande della Scala, presso cui si trattenne fino al 1318 o al 1320. Si ignorano i motivi che lo spinsero poi a lasciare Verona per Ravenna, dove fu ospite di Guido Novello da Polenta e dove, in seguito a una malattia contratta di ritorno da un’ambasceria a Venezia, morì tra il 13 e il 14 settembre del 1321.

■ Le opere minori. Secondo parte della critica più recente, le prime fatiche letterarie di Dante sarebbero Il Fiore (un poemetto anepigrafo così intitolato dal primo editore e che, all’interno della tradizione «comica», si presenta come una parafrasi in 232 sonetti delle parti narrative del Roman de la Rose), e il Detto d’amore (poemetto didattico anch’esso anepigrafo in distici di settenari in volgare di cui restano solo 480 versi e che segnerebbe il momento di transizione dai modelli lirici tradizionali al nuovo credo guinizzelliano).

La prima opera certa resta comunque la Vita nuova (1292-93 o, più probabilmente, 1294), un «prosimetro» che alterna 31 liriche (25 sonetti, 4 canzoni, 1 ballata, 1 stanza di canzone) e 42 capitoli in prosa poetica, cui è affidata la duplice funzione di svolgere l’itinerario autobiografico da cui nascono i versi e di commentarli retoricamente. L’esile vicenda s’incentra intorno a un’esperienza d’amore idealizzata, quella del poeta per Beatrice, che Dante racconta d’aver incontrato la prima volta a nove anni e d’aver rivisto soltanto nove anni dopo, quando, salutandolo, l’aveva lasciato smagato e confuso. Da questi incontri si snoda l’intimo memoriale, dapprima profano e «cortese», poi sempre più pervaso di misticismo (con la relativa acquisizione di moduli agiografici), finché la morte di Beatrice non trasforma l’amata e quell’amore in mito cristiano, in Amore assoluto e mezzo di elevazione. L’opera, che oltre tutto contiene alcune tra le più belle liriche del poeta (da Donne ch’avete intelletto d’amore al sonetto Tanto gentile e tanto onesta pare), segna già un netto distacco dalla scuola dello stilnovo, sia per il fervore religioso che la anima (e che anticipa la Commedia) sia per la padronanza espressiva da cui è sorretta nonostante i manierismi retorici della scuola. La sua interpretazione non è stata né è tuttora univoca: essa ha oscillato tra la ricerca di corrispondenze opera-vita e la lettura in chiave squisitamente esoterica; ancora, c’è chi tende a privilegiarne l’aspetto agiografico e chi invece ne mette in risalto soprattutto gli esiti poetico-letterari. Con essa comunque Dante corona e conclude quell’esperienza stilnovistica della quale sono pure parte integrante 25 liriche non incluse nell’operetta. Per queste e per tutte le esperienze succedanee allo stilnovismo, che Dante non pensò di raccogliere in un corpus unitario, oggi si preferisce parlare di Rime e non più di Canzoniere. Nel loro complesso esse si possono disporre in 7 libri ordinati secondo un criterio cronologico e comprendenti, rispettivamente, quelle raccolte nella Vita nuova; quelle coeve alla Vita nuova e non incluse in essa; i tre sonetti della tenzone con Forese Donati, con le concessioni al burlesco e all’osceno proprie dello stile comico; le canzoni del Convivio e i componimenti allegorici o dottrinali; altre liriche amorose o di corrispondenza successive alla Vita nuova; le rime «petrose» (per una donna detta Petra per la durezza del suo cuore), caratterizzate da uno stile aspro e raffinato, che Dante stesso riconduce ad Arnaut Daniel e che raggiunge vertici di straordinario vigore espressivo, come nella canzone Così nel mio parlar voglio esser aspro e nella sestina Amor, tu vedi ben che questa donna; le liriche composte successivamente all’esilio (famosissima la canzone allegorica Tre donne intorno al cor mi son venute).

Il Convivio, scritto tra il 1304 e il 1307, è un’opera in volgare di alta divulgazione dottrinaria, che avrebbe dovuto essere composta di 15 trattati, uno di introduzione generale e gli altri di commento ad altrettante canzoni composte precedentemente all’esilio. In realtà Dante scrisse soltanto i primi 4, quello introduttivo e i seguenti che, chiosando rispettivamente le canzoni Voi che ’ntendendo il terzo ciel movete, Amor che ne la mente mi ragiona e Le dolci rime d’amor ch’i’ solìa, trattano delle gerarchie angeliche, dei rami della scienza e della filosofia (come via alla realizzazione dell’uomo e perciò alla sua felicità), della nobiltà come conquista, intellettuale e morale, del singolo individuo. Scopo dichiarato del libro è quello di difendersi dalle accuse che si erano accompagnate alla condanna (in ciò richiamandosi espressamente alle vicissitudini di Boezio e prendendo a modello le Confessioni di sant’Agostino), ma soprattutto di render partecipi alla «beata mensa» della cultura e della scienza antica e contemporanea anche coloro che per motivi familiari e civili ne fossero stati esclusi. Rivolgendosi, quindi, non soltanto ai dotti e ai religiosi, ma al pubblico più vasto degli uomini civilmente impegnati e assetati di sapere, Dante scrive profeticamente in volgare di argomenti scientifici e filosofici di solito trattati in latino, ed esalta il nuovo mezzo espressivo. La materia del libro appartiene alla cultura del tempo, alla filosofia scolastica (che, attraverso san Tommaso e Alberto Magno intendeva conciliare la dottrina aristotelica con la verità della rivelazione cristiana) ma Dante la impronta del suo entusiasmo morale e della sua passione intellettuale, sviluppando soprattutto alcuni temi centrali, come quelli, appunto, dell’esaltazione della filosofia e della nobiltà.

Il volgare italiano, di cui Dante aveva tessuto l’elogio del Convivio, diventa oggetto di studio scientifico nel trattato latino De vulgari eloquentia, progettato in 4 libri nel 1303-04, ma interrotto all’inizio del 1305 al quattordicesimo paragrafo del secondo libro. Nel primo (di 19 capitoli) si tratta dell’origine del linguaggio: in principio c’era la lingua ebraica comune a tutti gli uomini; poi, dalla confusione di Babele, si generarono tre lingue, la greca, la germanica e una terza propria dell’Europa meriodionale, da cui a sua volta nacquero idiomi volgari, il provenzale, il francese e l’italiano. L’analisi dei vari dialetti italiani, raggruppati con sagacia dialettologica in quattordici tipi, si conclude con l’affermazione che nessun dialetto in quanto tale è in grado di imporsi sugli altri, e, nello stesso tempo, che il volgare unitario (che superi cioè i particolarismi locali e si presenti con gli attributi di «illustre», «cardinale», «aulico» e «curiale») ha ben rappresentato per i maggiori poeti del passato, e a buon diritto può pretendere di esserlo per il futuro, la lingua comune italiana. Nel secondo libro Dante dimostra che al volgare illustre si addicono soltanto le materie più nobili (armi, amore, virtù) e che tali materie si possono trattare soltanto con lo stile più alto, cioè il tragico, e con la forma metrica della canzone. Praticamente ignorato nel Tre e Quattrocento, il trattato (diffuso e poi tradotto da Gian Giorgio Trissino) ebbe vasta eco nel Cinquecento, soprattutto presso quanti ne facevano un argomento a favore di una soluzione cortigiana della questione della lingua.

Posteriore al Convivio e al De vulgari eloquentia, il trattato latino in 3 libri la Monarchia è difficilmente databile. L’opinione più corrente è che sia stato composto negli anni intercorsi fra la morte di Arrigo VII (1313) e il 1318. È l’opera più organica, e la più moderna nella soluzione, di tutti i trattati di Dante, appassionata e logica nel rigore razionale in cui lo scrittore persegue la sua utopia politica. Nel primo libro si dimostra come la monarchia universale sia necessaria al benessere degli uomini in quanto garante della pace e della giustizia nel mondo. Nel secondo, Dante sostiene che la suprema autorità imperiale spetta al popolo romano, il cui impero procedette dal diritto (e cioè dalla volontà divina) e non solo dalla forza. Nel terzo infine è affrontato il problema più drammatico e attuale dell’opera, quello del rapporto fra imperatore e pontefice, risolto dal poeta con l’affermazione dell’autonomia delle due potenze, entrambe derivate da Dio, cosicché né l’autorità pontificia né quella imperiale possono o devono accampare, l’una sull’altra, diritti di preminenza o di giurisdizione. Di difficile interpretazione, anche a causa dell’incerta datazione, la Monarchia risulta comunque opera intensamente meditata: essa rivela il profondo senso di giustizia e l’ansia di libertà che il poeta, esule, provava, e il bisogno di raccogliere e chiarificare, in modo sistematico, quella stessa concezione politica che anima in maniera più immediata molte parti della Commedia. Assunta fra i testi più validi che legittimavano la superiorità dell’impero sul papato, nel 1329 fu bruciata come libro eretico dal cardinale Bertrando del Poggetto, e nel Cinquecento veniva messa all’Indice (per esserne tolta da Leone XIII nel 1881).

A tutt’altra temperie riporta la composizione delle due Egloghe latine di tipo virgiliano, composte tra il 1319 e il 1320, rispettivamente di 68 e 97 esametri, entrambe in risposta al grammatico e retore Giovanni del Virgilio, che insegnava all’università di Bologna e aveva rimproverato Dante dell’uso del volgare in un poema di così alta materia come la Commedia. Nella prima, il poeta risponde di attendere la gloria proprio dall’opera intrapresa, e in particolare dal Paradiso. Nella seconda, rifiuta il cortese invito del suo corrispondente a recarsi a Bologna. Per quanto riguarda la Questio de aqua et terra, pervenutaci soltanto attraverso una stampa del 1508 ma sicuramente opera di Dante, si tratta di una tesi filosofica letta a Verona il 20 gennaio 1320 alla presenza del clero e volta a dimostrare che le sfere dell’acqua e della terra non sono concentriche. Della produzione epistolografica di Dante, che se non vastissima come quella di Petrarca, dovette comunque essere considerevole, restano solo 13 Epistole latine scritte nel periodo 1304-16 o 1320. Esse sono un esempio di eloquenza retorica, secondo i dettami dell’ars dictandi medievale, e di padronanza letteraria, ravvivata dall’impeto morale, dalla passione politica e da una fede incrollabile. Importanti sono soprattutto le 3 epistole (V, VI, VII) scritte per la discesa di Arrigo VII. Forti dubbi (ormai dissipati dalla critica più recente) hanno gravato sull’autenticità della XII, con la quale Dante invia e dedica a Cangrande della Scala il I canto del Paradiso e che contiene l’esposizione delle idee, della struttura, dei significati allegorici e delle finalità del poema.

■ «La Divina Commedia». Nella epistola a Cangrande della Scala, è Dante stesso a spiegare perché chiamasse il suo poema Comedia o Commedia, il cui appellativo divina fu indebitamente premesso nel 1555 da Ludovico Dolce, influenzato direttamente da un passo del Cesano di Claudio Tolomei e, prima ancora, dalla biografia dantesca di Boccaccio; il titolo è giustificato, in ossequio alle categorie della retorica medievale, da motivazioni stilistiche (in particolare dall’adozione di uno stile «medio» consono al genere comico) e dal fatto che l’opera inizia con una visione cupa e amara e termina felicemente. Sempre nella stessa lettera, Dante esplicita le finalità pratiche e oratorie, di insegnamento dottrinale e morale, che stanno all’origine dell’opera e che spinsero l’autore a scrivere in italiano e a servirsi di un metro popolare come la terzina del sirventese, per raggiungere il pubblico più vasto possibile. La rappresentazione fantastica del viaggio e della visione dell’oltretomba va intesa come autentica esperienza di liberazione dal peccato, ossia è costantemente sottomessa alla sua funzione etica, alla verità che il gioco delle allegorie lascia trasparire. Quanto alla cronologia del poema, a lungo dibattuta, la critica si è indirizzata con verosimile approssimazione a considerare l’Inferno iniziato intorno al 1306-07 (per essere diffuso prima del 1314), il Purgatorio compiuto prima del 1316 e il Paradiso steso tra il 1316 e il 1321.

La Divina Commedia consta di 14.233 versi endecasillabi ed è suddivisa in 100 canti, raggruppati in 3 cantiche: 34 canti l’Inferno, che ne ha uno di più, di proemio all’intero poema, e 33 ciascuna delle altre due. Attraverso questi tre regni, Dante, accompagnato dall’ombra di Virgilio per i primi due (cui si aggiunge Stazio per la seconda parte del Purgatorio) e poi da Beatrice (che cederà a san Bernardo la funzione di guida alla fine del Paradiso), compirà il viaggio che lo porterà dalla conoscenza del male all’acquisizione del Bene Sommo, che è la visione di Dio. L’idea del viaggio oltremondano e le figurazioni fantastiche dell’aldilà non sono nuove alla letteratura classica e medievale, dal libro di Daniele del Vecchio Testamento all’Apocalisse di san Giovanni, dal VI libro dell’Eneide virgiliana al Somnium Scipionis di Cicerone e ai racconti infernali delle Metamorfosi di Ovidio, dalla Navigatio sancti Brandani alla Visio Tundali, al Purgatorio di san Patrizio, ai poemetti di Giacomino da Verona (De Jerusalem coelesti, De Babilonia civitate infernali) e di Bonvesin de la Riva (Libro delle tre scritture). Ma la potente fantasia dantesca impedisce di considerare tali precedenti, e specialmente i testi medievali, come vere e proprie fonti. Il gusto e l’intellettualismo medievale, tuttavia, sono presenti in molti aspetti espressivi del poema: per esempio nel gioco dei parallelismi, delle simmetrie e delle allegorie che lo chiudono in una rigorosa struttura, ritmata dai numeri-simbolo del 3 e del 10 (il primo è simbolo della Trinità, l’altro della perfezione) e dai loro multipli. Ma tale struttura, severamente controllata, non disturba, bensì sorregge l’immaginazione mirabile del poeta, nella varietà delle pene e dei paesaggi, nelle continue e mutevoli apparizioni di personaggi umanissimi come Francesca, Farinata, Pier delle Vigne, Brunetto Latini, il conte Ugolino e altri che, tra la folla dei peccatori e dei demoni, si stagliano nell’Inferno a dialogare con Dante continuamente implicato nelle loro passioni. Le colpe sono distribuite nei nove cerchi, che culminano con la figura stessa di Lucifero, proporzionalmente alla loro gravità e sono puntualmente punite secondo la legge del «contrappasso» (per cui la pena è modulata in modo tale che, per analogia o per contrasto, ricordi e riproponga in eterno la colpa commessa).

Se l’Inferno è la cantica più drammatica, rutilante e movimentata, nel Purgatorio, l’unico regno oltremondano non eterno, predominano i toni elegiaci, i colori tenui della mestizia e del dolore che redime. Dal coro dolente e sospiroso dei peccatori che sono disposti sulle sette balze («cornici», corrispondenti ciascuna ad uno dei vizi capitali) di una montagna dominata dal paradiso terrestre, non emergono più i lividi simboli della disperazione perenne, ma rassegnate e come velate creature quali Casella, Manfredi, Belacqua, Sordello, Matelda, che il poeta affettuosamente disegna.

Nell’atmosfera immateriale del Paradiso, infine, si stemperano, tra visioni ineffabili ed estatici rapimenti, i gorghi tumultuosi della natura umana, ma non l’umanità e la concretezza dei sentimenti e delle passioni con effetti tonali particolarmente suggestivi. È la cantica di Beatrice, ormai beatificata, guida amorosa e teneramente sollecita dei misteri di Dio, di san Domenico e di san Francesco, di Cacciaguida e di Romeo da Villanova, in cui vibra la nostalgia della patria e il rammarico per l’esilio immeritato. Ma è anche la cantica del riscatto del poeta: la sorte personale di Dante, dialetticamente contrapposta nei tre regni alle innumerevoli vicende altrui, raggiunge la catarsi. A lui, vittima dell’ingiustizia e dei disordini degli uomini, spetta il compito di rivelare le verità divine e il futuro avvento di un mondo giusto. Le invettive, le polemiche, i recisi giudizi, le dure condanne di uno spirito forte, sempre impegnato e attento alla realtà del suo tempo, si placano nell’ardore profetico, nella consapevolezza di una pace meritata e di una missione compiuta.

Al complesso intrecciarsi dei temi e alla polivalenza dei significati trova esatta corrispondenza la prodigiosa varietà dei mezzi espressivi da Dante impiegati; egli ricorre a tutte le esperienze tecniche e stilistiche in suo possesso, piegando il linguaggio a esprimere le sfumature più sottili e i concetti più ardui. Nell’inflessibile intelaiatura della terzina a rima incatenata, la poesia di Dante elabora continue soluzioni: dai più audaci neologismi alle forme dialettali, ai latinismi più crudi, dalla mimesi della lingua parlata a tutte le risorse dell’arte retorica.

■ La fortuna della «Divina Commedia». La grandezza del poema dantesco fu subito sentita e riconosciuta anche dai contemporanei. Pochi anni dopo la morte del poeta la Commedia veniva letta in molte università. Boccaccio commentava alcuni canti dell’Inferno, per incarico del comune di Firenze. Seguirono poi i primi commenti, parziali o completi, tutti variamente significativi e importanti: le Chiose di Jacopo di Dante (1324), il Commento di Graziolo de’ Bambaglioli (1326), quello di Iacopo della Lana, di un anonimo fiorentino denominato l’Ottimo (e che va quasi sicuramente identificato con Andrea Lancia), di Pietro di Dante (giunto in tre redazioni), e poi di Guido da Pisa, di Benvenuto da Imola e di Francesco da Buti. Con l’umanesimo prima e col petrarchismo rinascimentale poi l’entusiasmo si affievolì nel senso che ben diverse erano le prospettive entro le quali si muoveva la cultura italiana; ma non mancarono interpreti anche acuti del poema: Guiniforte Barzizza e soprattutto Cristoforo Landino in ambito quattrocentesco; Alessandro Vellutello, Bernardino Daniello, Lodovico Castelvetro, Benedetto Varchi, Vincenzo Borghini e Iacopo Mazzoni nel Cinquecento. Il periodo di maggiore incomprensione e disinteresse fu però il Seicento: pochissime le edizioni, scarsi gli studi, frequenti e violente le stroncature. Anche la critica classicistica del sec. XVIII, poco incline a considerare le forme letterarie non canoniche, nutrì poca simpatia per Dante. Ma, rilanciato dall’interpretazione vichiana, il culto della Commedia risorse in tutta l’Europa romantica: Alfieri, Foscolo, Leopardi, i letterati e gli uomini del risorgimento ne sentirono la forza poetica e la grande lezione morale e civile.

Si diffuse ovunque un’eccezionale fioritura critica, che si prolunga fino ai giorni nostri con un ritmo ininterrotto di edizioni, commenti, studi, letture: si ricordano, in Germania, G.W.F. Hegel, K. Witte, K. Bartsch, T. Paur, F.S. Wegele, K. Vossler, E. Auerbach; in Inghilterra, H.C. Barlow, D.G. Rossetti, E. Moore, P. Toynbee, T.S. Eliot; negli Stati Uniti, H.W. Longfellow, J.R. Lowell, E.H. Wilkins, Ch. Singleton; in Francia, P. Hazard, E. Gilson, A. Renaudet. In Italia, caposaldo della critica dantesca rimane l’interpretazione di Francesco De Sanctis. In anni immediatamente successivi a lui, la cosiddetta scuola storica (Graf, Carducci, D’Ancona, Rajna ecc.) forniva un immenso materiale esegetico e filologico e Pascoli proponeva una lettura densamente simbolica. Nel 1888 fu fondata a Firenze la Società dantesca italiana (della quale Michele Barbi fu l’animatore criticamente e filologicamente più agguerrito), col proposito di procurare il testo critico delle opere. Nel 1921, in polemica con la scuola storica, Benedetto Croce richiamava gli studiosi al fatto espressivo, distinguendo, nella Commedia, la struttura dalla poesia. La critica più recente, sostanzialmente rifiutando la dicotomia crociana, si è volta da una parte a uno studio più rigorosamente stilistico e filologico di tutte le opere, dall’altra a un recupero della struttura allegorica del poema come parte intrinseca della poesia dantesca.





Davanzati Chiaro (Firenze, sec. XIII) poeta italiano. Combatté nella battaglia di Montaperti (1260). Nelle sue rime (61 canzoni e un centinaio di sonetti) si dimostrò abile divulgatore di temi e moduli stilistici che, dall’imitazione dei provenzali e di Guittone, giungono fino alle soglie dello stilnovo.


Faba (o Fava) Guido (sec. XIII) grammatico italiano. Maestro di retorica a Bologna, volle adattare alla prosa italiana, all’epistolografia in particolare, le regole stilistiche di quella latina con due opere didattiche, Gemma purpurea (composta fra il 1239 e il 1248) e Parlamenta et epistole (1242-43), la cui fortuna perdurò incontrastata fino a quasi tutto il Trecento.


Folgore da San Gimignano soprannome di Iacopo di Michele (1270 ca - 1330 ca) poeta italiano. Combatté come fante e poi come cavaliere al servizio del comune di San Gimignano. La sua suggestiva voce di poeta giocoso, consegnata a 32 sonetti di vario argomento, trascorre dall’esaltazione dell’istituto feudale della cavalleria (in una collana di sonetti, dei quali solo 5 sono giunti a noi, per l’armatura di un «cavaliere») alla dolente invettiva contro i ghibellini responsabili della decadenza cittadina (4 sonetti). Al centro di questa attività poetica si pongono le due collane maggiori, dove temi convenzionali (l’illustrazione dei giorni della settimana e dei mesi dell’anno) vengono riscattati da una sognante eppur concreta fantasia pittorica: negli 8 Sonetti de la semana e nei 14 Sonetti de’ mesi (gli uni e gli altri composti fra il 1309 e il 1317) Folgore celebra con cordiale pienezza di accenti i fragranti piaceri della vita elegante e spensierata condotta da una gentile brigata.


Francesco d’Assisi (Assisi 1182-1226) santo italiano. Figlio di un mercante, a seguito di una profonda crisi religiosa, nel 1204 rinunciò a ogni bene e, dopo qualche anno di vita solitaria, iniziò con alcuni discepoli un fervido apostolato. Elaborò due regole dell’ordine da lui fondato: la prima fu approvata da Innocenzo III (1210), la seconda da Onorio III (1223). Intorno alla figura, alla vita e alla predicazione di Francesco crebbe ben presto una letteratura leggendaria, percorsa da fermenti di religiosità democratica: gli esempi più significativi sono i Fioretti di san Francesco e il canto XI del Paradiso dantesco. Di Francesco restano alcuni scritti in latino, fra cui la Prima regola, la Seconda regola, il Testamento e 28 Admonitiones ai fratelli. Ma la sua opera più importante è il Cantico delle creature (detto anche Canticus creaturarum, Laudes creaturarum o Cantico di frate Sole), composto da Francesco, secondo la leggenda, due anni prima della morte. Scritto in volgare umbro, il Cantico è uno dei più antichi monumenti della letteratura italiana. In prosa ritmica assonanzata, celebra le lodi del creatore attraverso l’esaltazione delle sue creature (l’acqua, il fuoco ecc., sino alla stessa morte) o, secondo altre interpretazioni, attraverso l’esaltazione che ne fanno le creature stesse.


Frescobaldi Dino (Firenze dopo il 1271 - 1316 ca) poeta italiano. Esponente dello stilnovo, descrisse nel suo canzoniere (una ventina tra canzoni e sonetti), con immagini ardite e cupe, l’amore per una «donna sdegnosa».


Giacomino da Verona (Verona, sec. XIII) poeta italiano. Compose un poemetto in quartine monorime di versi alessandrini, diviso in due parti (De Jerusalem celesti, 280 versi, e De Babilonia civitate infernali, 336 versi), le cui probabili fonti sono l’Apocalisse, la letteratura francescana e il repertorio dei predicatori, e che a sua volta può aver costituito una fonte dantesca. In un volgare veronese, rozzo ma efficace per lessico e dialoghi, e con figurazioni ingenuamente realistiche, tipiche dell’immaginazione popolare, Giacomino da Verona descrive le gioie dei beati e le pene dei reprobi: il paradiso è una città con mura di perle, fiumi d’oro e fontane d’argento; l’inferno, popolato di draghi e demoni, risuona di urla e lamenti.


Giacomino Pugliese (sec. XIII) poeta italiano. Si è cercato invano di identificare questo rimatore continentale della scuola siciliana, forse attivo verso la metà del Duecento: nulla di certo sappiamo di lui, se non che gli compete un canzoniere piuttosto ricco (7 tra canzoni e canzonette, e 1 discordo). La fama goduta un tempo dalla sua poesia va decisamente ridotta: le sue cose migliori non sono le canzoni auliche, ma le canzonette dal ritmo più corrivo; e più che la sincerità popolaresca (attribuitagli dalla critica romantica) sarà da apprezzare la passionalità effusa e immediata con la quale Giacomino Pugliese dà voce al sentimento personale.


Guido delle Colonne (Messina 1210 ca - dopo il 1287) poeta italiano. Notaio, restano di lui 5 canzoni, di cui la più celebre, Ancor che l’aigua per lo foco lassi, fu apprezzata da Dante e si pone come l’antecedente più significativo della guinizelliana Al cor gentil: è un esercizio lirico teso e raffinato, che conduce a estremi esiti di rarefazione intellettuale e concentrazione retorica i temi tradizionali della scuola siciliana.


Guinizelli Guido (Bologna 1235 ca - Monselice, Padova, 1276) poeta italiano. Giudice di professione e uomo politico, fu esiliato da Bologna insieme alla fazione dei Lambertazzi (1274) allorché questi vennero sopraffatti dai Geremei, e riparò con i suoi a Monselice. La sua produzione comprende 5 canzoni, 15 sonetti, 2 frammenti, cui si aggiungono 3 canzoni di incerta attribuzione. Da un esercizio poetico tipicamente siculo-guittoniano, attestato da un paio di artificiose canzoni e da un riverente sonetto a Guittone, giunse poi a rivoluzionare, in aperta polemica con lo stesso Guittone, la moda poetica tradizionale. Gettò i primi fondamenti della nuova poesia con la canzone dottrinaria Al cor gentil rempaira sempre Amore e con alcuni luminosi sonetti amorosi, nei quali sono preannunciati temi tipici della poesia a venire (l’inquietudine sentimentale, il «saluto», la lode della donna), svolti nel duplice registro dell’amore beatificante e dell’amore angoscioso, l’uno ripreso e approfondito da Dante, l’altro portato a nuova intensità psicologico-espressiva da Guido Cavalcanti. Il ruolo di anticipatore dello stilnovo fiorentino riconosciutogli da Dante è motivato dalle sue innovazioni dottrinarie e melodiche: l’identità di amore e gentil cuore, posta in relazione analogica col mondo della natura (stellare, minerale, fisica) e della trascendenza (l’influenza di Dio sugli angeli), è psicologicamente inquadrata nel rapporto filosofico tra potenza e atto. La critica recente tende a ridurre la «novità» di Guinizelli, attribuendo maggior forza innovativa ai suoi successori toscani: tuttavia non si può non riconoscere che costoro lo considerarono un caposcuola, inventore di situazioni e di stilemi capaci di esprimere i moti più riposti dell’anima, conformi pertanto a quel bisogno di interiorizzare e codificare la casistica d’amore che è all’origine di una tradizione lirica culminante in Petrarca e nei petrarchisti.


Guittone d’Arezzo nome con cui è noto Guittone di Michele del Viva (1235 ca - Bologna 1294) poeta italiano. Impegnato rappresentante, in seno al comune aretino, del guelfismo conservatore, negli anni 1257-59 lasciò volontariamente la propria città dilaniata dai contrasti politici, ed entrò nel 1265 nell’ordine dei cavalieri di Santa Maria (i cosiddetti «frati gaudenti»), consacrando il resto della vita alla pacificazione tra le parti e alla propaganda etico-religiosa. Più che per le 50 Lettere, dettate quasi tutte dopo la conversione (vere e proprie esercitazioni stilistiche di prosa d’arte, farcite di espedienti retorici tratti dall’ars dictandi), Guittone ha un posto di rilievo nella letteratura italiana per le Rime (50 canzoni e oltre 250 sonetti), dove la strumentazione degli artifici tecnici, tratti dalla tradizione latina e provenzale, sovrapponendosi ai modi «siciliani», approda a una formulazione lirica ardua e complessa del mondo politico, etico e religioso del poeta. Rimatore aspro e problematico, irretito in un suo personalissimo «trobar clus» sin nella giovanile tematica amorosa, Guittone raggiunge i suoi risultati migliori nelle canzoni civili e politiche (come la notissima Ahi, lasso, or è stagion de doler tanto), quando le forme liriche della tradizione si aprono alla violenza, all’ironia e alla invettiva della passione partigiana. La polemica pugnace contro i vizi dei concittadini e le lotte intestine tra le città toscane esplode in ritmi agitati e convulsi, in un linguaggio che mescola moduli eletti e colloquiali. Lo zelo letterario e morale si sublima nelle ultime prove (ballate-laude di cui Guittone fu l’inventore) in calda predicazione religiosa. Guittone esercitò un magistero culturale pressoché incontrastato su tutta la Toscana fino all’avvento degli stilnovisti, molti dei quali, compreso Dante, pagarono il loro tributo alla sua poetica e alla sua tensione etica e dottrinaria.


Iacopo da Lentini (Lentini 1210 ca - m. 1260 ca) poeta italiano. Le poche tracce che restano della vita pubblica di questo notaio della corte federiciana, cronologicamente confermate dai pochissimi accenni storici dei suoi versi, armonizzano pienamente con il ruolo di iniziatore e capofila della scuola siciliana riconosciutogli da Dante (Purgatorio, XXIV, 56). A lui risale la codificazione delle forme metriche, dalla canzone aulica (nei vari schemi), nella quale eccelse, alla canzonetta di genere popolaresco, al discordo. E, oltre al trapianto dei modi e dei temi provenzali, gli si deve probabilmente l’invenzione del sonetto, che fu tra i primi a impiegare nelle tenzoni scolastiche. Rimatore eletto e sorvegliato, nel suo cospicuo canzoniere, il più ricco della scuola (una trentina di componimenti), egli tende a raffreddare la passione amorosa irretendola in lucidi paragoni naturalistici e scomponendola in ferme analisi psicologiche. Il suo prestigio poetico giunse a lambire, attraverso l’influsso sui colleghi di Sicilia, anche i più qualificati rappresentanti dello stilnovo.


Iacopo d’Aquino (sec. XIII) poeta italiano. Appartenne alla scuola siciliana e combatté per Manfredi a Benevento (1266). Resta di lui una sola canzone: Al cor m’è nato e prende uno disio.


Iacopone da Todi (Todi, tra il 1230 e il 1236 - Collazzone, Todi, 1306) poeta italiano. Iacopo de’ Benedetti, chiamato dai concittadini Iacopone, esercitò forse in gioventù la professione di notaio e procuratore legale. Rare e incerte le notizie biografiche anteriori alla sua conversione (1268), provocata dalla morte della moglie Vanna, sposata da un anno, e dalla scoperta di un cilicio sul corpo della donna. Nel 1278 entrò come frate laico tra i minori francescani e appoggiò subito con intransigenza la causa degli «spirituali» contro i «conventuali». Con altri compagni ottenne dal papa Celestino V, al quale aveva indirizzato nel 1294 nobili versi, il riconoscimento ufficiale dell’ordine degli spirituali. Fu perciò accanitamente avverso a Bonifacio VIII, che annullò le disposizioni favorevoli del predecessore. Nel 1297 firmò, con i cardinali Colonna, il manifesto di Lunghezza, con il quale si deponeva Bonifacio e si chiedeva un concilio. Il papa rispose con la scomunica e l’assedio di Palestrina; quando la città cadde nelle sue mani (1298), Iacopone fu processato e rinchiuso in carcere. Chiese invano l’assoluzione dalla scomunica; dalla prigione lo liberò, nel 1303, il successore di Bonifacio VIII, papa Benedetto XI. Trascorse gli ultimi tre anni di vita nel convento di Collazzone presso Todi, dove morì.

La produzione di Iacopone comprende 93 laude certe e numerosi componimenti latini e volgari, di attribuzione più o meno dubbia, fra cui un Trattato ascetico, una raccolta di Detti e lo Stabat Mater. Temperamento violento, estremista, Iacopone volge in invettive contro la corruzione ecclesiastica e l’eresia le sue letture bibliche, patristiche e soprattutto francescane, non senza echi della produzione latina didattico-allegorica e talora di motivi stilnovistici: e questo a riprova di una precisa mediazione letteraria della sua scrittura e contro il mito romantico del poeta istintivo «giullare di Dio» (D’Ancona), alimentato dallo stesso ostentato espressivismo popolare e dialettale con cui Iacopone vuole dare forma al suo polemico pauperismo. Nelle laude, che hanno forma di ballata dallo schema vario, Iacopone maledice e ironizza con sferzante vitalità, e insegna a pregiare le virtù ascetiche e a dannare i vizi mondani. Dalla negazione del mondo come male nasce un canto violentemente spezzato, grottesco, realistico, che si consuma tragicamente con brucianti vampe di teatrale angoscia. In quello che è considerato il suo capolavoro (la lauda dialogata Donna di Paradiso, nota anche come Pianto della Madonna) Iacopone sceneggia un dramma di gesta sulla passione di Cristo, con distribuzione di parti individuali e corali e implicita visualizzazione scenografica dell’azione. Primo e insuperato esemplare di lauda drammatica, il Pianto è anche il primo testo volgare in cui la figura di Maria assume, specie nell’assolo finale, pieno risalto di protagonista.


Lapo Gianni (Firenze, sec. XIII) poeta italiano. Esponente dello stilnovo, forse identificabile con un notaio amico di Dante (che lo nomina nel celebre sonetto Guido i’ vorrei), fu attivo negli anni 1298-1328. Restano di lui 17 componimenti, nei quali (soprattutto nelle ballate) indugia con grazia e lievità di stile in una visione rasserenante dell’amore; per alcuni toni sognanti e fantastici, sempre entro schemi fortemente stilizzati, è stato avvicinato a Folgóre da San Gimignano.


Latini Brunetto (Firenze, dopo il 1220-94) scrittore italiano. Notaio, fu ambasciatore guelfo in Castiglia nel 1259. Mentre ritornava a Firenze, i ghibellini vittoriosi a Montaperti (1260) lo condannarono all’esilio; perciò rimase sei anni in Francia esercitando la professione notarile. Al rientro in patria, dopo la battaglia di Benevento (1266), partecipò intensamente alla vita politica, giungendo fino al priorato (1287). Dante lo canta (Inferno, XV) come suo maestro (il che va però inteso nel senso generico di un magistero ideale), ricordandone la «cara e buona imagine paterna». Dei suoi eclettici interessi di prosatore e poeta in francese e in italiano testimonia una vivace attività letteraria, notevole soprattutto per l’impronta laica impressa alla cultura non soltanto fiorentina ma, più in generale, italiana e – stando alla diffusione dei codici e delle traduzioni – anche europea. In prosa francese scrisse Li livres dou Trésor, una ricca enciclopedia che, in 3 libri, sulla traccia di fonti classiche e medievali, raduna notizie scientifiche, filosofiche, politico-economiche e retoriche. Analoghi intenti etico-didattici perseguono le sue opere italiane in versi (settenari a rima baciata): il Favolello, epistola sull’amicizia indirizzata a Rustico di Filippo; il Tesoretto che riassume – entro la trama di una visione allegorica – la materia del trattato francese. Decisivo appare l’intervento di Latini sulla prosa volgare, compiuto attraverso l’abile volgarizzamento (il primo in Europa) di tre orazioni di Cicerone (Pro Ligario, Pro Marcello, Pro rege Deiotaro) e, piú ancora, con la traduzione e il commento, nella Rettorica, dei primi 17 libri del De inventione ciceroniano, che diffusero e attualizzarono le regole dell’oratoria classica.


Mostacci Iacopo (n. Messina?, sec. XIII) rimatore italiano. Forse fu falconiere di Federico II e ambasciatore di Manfredi in Aragona, nel 1262. Lasciò canzoni di gusto provenzale e un sonetto in tenzone con Iacopo da Lentini e Pier della Vigna sulla natura dell’amore.


Niccolò de’ Rossi o Niccolò del Rosso (Treviso 1285 ca - 1348 ca) poeta italiano. Studente di diritto a Bologna, dove entrò in contatto con la lirica volgare toscana, esercitò la professione di notaio. Compilò un codice che raccoglie rime di Dante, Cavalcanti, Angiolieri, Folgòre e Faitinelli. Il suo canzoniere (postumo) rivela la tendenza a una normalizzazione lessicale toscaneggiante (che superi il particolarismo dialettale) e a una tematica piattamente modellata sulla tradizione toscana. Delle poesie comprese nella raccolta sono notevoli quelle politiche, d’ispirazione guelfa.


Odo delle Colonne (Messina?, sec. XIII) poeta italiano, probabilmente della stessa famiglia di Guido delle Colonne. Rimatore della stagione iniziale della scuola siciliana, ha lasciato due componimenti, di cui uno (Oi lassa ’nnamorata) è un lamento, in tono popolareggiante, di fanciulla abbandonata (ma l’attribuzione è stata recentemente contestata).


Orbicciani Bonagiunta (Lucca 1220 ca - 1290 ca) poeta italiano. La superstite produzione lirica di questo notaio toscano, assommante a 38 componimenti (oltre ai 18 sonetti certi e uno attribuito, 11 canzoni, 2 discordi, 5 ballate), riprende puntualmente i temi e i modi della poesia siciliana aulica e popolaresca, amorosa e sentenziosa. Estraneo e in certa misura ostile alla rivoluzione stilnovistica, Orbicciani coltivò con coerenza, in ritmi piani e melodici, le forme tradizionali, che trapiantò fedelmente, prima delle complicazioni di Guittone (come attesta Dante in Purg., XXIV), nella civiltà toscana.


Passavanti Iacopo (Firenze 1302 ca - 1357) predicatore italiano. Domenicano, di nobile famiglia, studiò a Parigi e insegnò anche a Roma; raccolse le sue prediche, tenute durante la quaresima del 1354, nello Specchio di vera penitenza. Gli argomenti, esposti con lucida precisione stilistica, sono avvalorati da 48 «esempi»: narrazioni vigorose di fatti e visioni, volte a incutere il terrore del peccato e riprese dalle Scritture, da leggende medievali, da repertori di spunti narrativi (come la notissima compilazione dell’Alphabetum narrationum), dalle vite dei santi padri.


Petrarca Francesco (Arezzo 1304 - Arquà 1374) scrittore italiano.


■ La vita. Nacque da ser Petracco e da Eletta Canigiani. Il padre, un notaio fiorentino esiliato da Firenze per gli stessi motivi di Dante (di cui era amico), si trasferì nel 1311 con la famiglia in Francia, a Carpentras, presso Avignone, nuova sede da alcuni anni della corte pontificia. Da Carpentras, Petrarca, malgrado le sue precoci inclinazioni letterarie e dopo aver studiato retorica, grammatica e dialettica sotto la guida di Convenevole da Prato, fu mandato dal padre a Montpellier e poi, col fratello minore Gherardo, a Bologna, a studiare legge. Tornato in Provenza nel 1326, frequentò la vita elegante della città. Ed è in Avignone, nella chiesa di Santa Chiara, che il 6 aprile 1327 incontrò Laura, della quale non si sa quasi niente, se non che fu un amore reale, anche se non contraccambiato, e una delle ispirazioni centrali dell’esperienza poetica dello scrittore.

Dato fondo al patrimonio paterno, del resto esiguo, Petrarca si dedicò alla carriera ecclesiastica, prendendo soltanto gli ordini minori, e coltivò strenuamente gli studi classici: lesse a fondo, tra gli altri, Cicerone, Virgilio, Livio, i padri della chiesa e soprattutto sant’Agostino, ma interessandosi in minor misura alla cultura medievale e scolastica su cui, invece, si era formato Dante. Nel 1330 fu assunto dal cardinale Giovanni Colonna come cappellano di famiglia e ne divenne ben presto amico. Ciò gli dette la possibilità di compiere molti viaggi in Europa, spinto da quell’irrequieta ansia di sempre nuove esperienze umane e culturali che sono il carattere saliente di tutta la sua esistenza. Fu a Parigi, a Gand, a Liegi, dove scoprì due orazioni di Cicerone, ad Aquisgrana, a Colonia, a Lione. Nel 1337 visitò per la prima volta Roma, in rapita ammirazione per i resti dell’antichità classica e cristiana. Tornato lo stesso anno ad Avignone, si ritirò a pochi chilometri dalla città, a Valchiusa, dove aveva acquistato una casa.

Intanto crescevano il suo prestigio politico e culturale e insieme il contrasto insanabile tra il desiderio di una vita raccolta e solitaria, dedita agli studi e alla riflessione, e l’ambizione mondana, la fame di gloria, le passioni terrestri (frutto di effimere relazioni gli nacquero due figli: nel 1337 Giovanni, morto in giovane età; nel 1343 Francesca). Le sue opere, e in particolare la stesura parziale del poema Africa, gli procurarono una tale notorietà che nel 1340 ricevette contemporaneamente da Parigi e da Roma l’offerta dell’incoronazione poetica. Scelse Roma. L’8 aprile del 1341 fu solennemente incoronato in Campidoglio, per mano del senatore Orso dell’Anguillara, dopo essere stato esaminato per tre giorni, a Napoli, dal re Roberto d’Angiò, alla cui presenza lesse episodi del suo poema e discettò di arte poetica. Per quasi un anno si fermò a Selvapiana, presso Parma, ospite di Azzo da Correggio; qui, in solitudine, portò a termine la prima stesura dell’Africa, cui riteneva affidata la sua gloria. Nel 1342 era di nuovo a Valchiusa, alla ricerca sempre di una stabile tranquillità: ma la nascita della figlia e la monacazione del fratello Gherardo accentuarono la sua crisi spirituale, mentre la conoscenza di Cola di Rienzo lo spingeva all’attività politica. Frequenti viaggi interruppero il soggiorno a Valchiusa; in uno di questi, di ritorno da Napoli dove si era recato per incarico del papa, scoprì a Verona importanti testi ciceroniani, tra cui i primi sedici libri delle Epistole ad Attico. Attirato dal tentativo di riforma politica attuato da Cola di Rienzo, il 1347 partì per Roma; ma il fallimento dell’impresa e la brutta piega presa dagli avvenimenti lo fermarono a Parma, dove nel 1348 venne a sapere della morte di Laura, vittima della peste che infuriava in quell’anno in Europa. Riprese allora a peregrinare per l’Italia, ovunque accolto con grandi onori: a Carpi, a Ferrara, a Padova invitato da Francesco da Carrara, a Mantova, a Firenze. Nel 1351, anche per volontà del papa, rientrò in Provenza. Qui scrisse le prime epistole a Carlo IV di Boemia perché scendesse in Italia a sedare le guerre cittadine. Dal 1353 al 1361 fu a Milano, ospite dei Visconti, ammirato e adulato come personalità che dava lustro alla corte milanese, con la quale collaborò, nonostante le molte critiche al suo servizio cortigiano, con missioni diplomatiche (incontrò, fra l’altro, a Praga l’imperatore).

Poté, in quegli anni, attendere ai suoi studi e alle sue opere. Ma la peste che si diffondeva nella pianura padana lo spinse a Padova e poi, nel 1362, a Venezia, dove la repubblica gli fece dono di una casa in cambio della promessa della donazione, dopo la morte, di tutti i suoi libri alla città. Qui lo raggiunse per una breve visita l’amico Boccaccio. Un contrasto violento con quattro giovani filosofi averroisti (contro cui scrisse De suis ipsius et multorum ignorantia) e il tiepido atteggiamento in sua difesa dei veneziani lo indussero a lasciare Venezia per Padova e, infine, per Arquà, un solitario paese sui colli euganei, dove il tiranno padovano Francesco da Carrara gli aveva fatto dono di una «modesta e graziosa villetta». Ad Arquà, dove si era stabilita anche la figlia col marito, trascorse anni tranquilli, muovendosi sempre più raramente, sino alla morte avvenuta per sincope.

■ Le opere latine. Le opere latine di Petrarca, prose e poesie, sono assai più numerose della sua produzione in volgare, che è tutta in versi. Ed è ai testi latini che il poeta affidava la certezza della sua fama presso i posteri e un’immagine ideale di sé profondamente coltivata e costruita, in cui il dato esterno tende sempre a presentarsi come esemplare e quello interiore a farsi esperienza universale e spirituale. In questa tensione va inquadrato l’amplissimo epistolario, alla cui sistemazione e raccolta Petrarca cominciò ben presto a pensare, suggestionato anche dagli esempi ciceroniani e senechiani. Delle epistole Rerum familiarum, in 24 libri, curò egli stesso la pubblicazione: comprendono 350 lettere (alcune in versi), scritte dal 1325 al 1366 e indirizzate per lo più ad amici, ma anche a scrittori dell’età classica, come Cicerone, Virgilio ecc. Meritatamente famosa, per l’intensità dell’autoanalisi che s’intreccia alla narrazione, è quella che descrive l’ascensione al Monte Ventoso. Dalle Familiares furono escluse 19 lettere, dal titolo Sine nomine, fortemente polemiche nei riguardi della curia avignonese e, per questo motivo, prudentemente prive del nome del destinatario. Seguono le Rerum senilium (Seniles), che in 17 libri riuniscono 120 epistole, composte fra il 1361 e il 1374, destinate probabilmente a concludersi con quella, pervenutaci isolata, Epistola ad posteros o Posteritati, che delinea un’estesa autobiografia del poeta dalla nascita al 1371. Le Variae, infine, non inquadrabili nelle suddette sillogi, comprendono un gruppo di 57 lettere, scritte per motivi pratici, di semplice comunicazione. La stessa tematica delle Familiares, cui idealmente si ricollegano, svolgono le 66 Epistolae metricae, in esametri, in 3 libri. Accanto a queste vanno collocate le 12 egloghe del Bucolicum carmen, composte tra il 1346 e il 1348 e che, sul modello virgiliano, trattano di argomenti storici e morali. Per il loro contenuto autobiografico, si possono accostare alle epistole anche le opere polemiche del Petrarca: Invectivae contra medicum (1352-53), indirizzate al medico di Clemente VI; Invectiva contra quendam magni status hominem sed nullius scientiae aut virtutis (1355), polemico pamphlet contro il cardinale Jean de Caraman; De suis ipsius et multorum ignorantia (1367), in cui rivendica contro l’averroismo dei suoi detrattori il principio agostiniano della congiunzione tra sapientia e pietas che ispira la sua cultura; infine l’Invectiva contra eum qui maledixit Italiae, contro il monaco francese Jean de Hesdin, che aveva offeso la Roma dei cesari e dei papi.

Al poema Africa in esametri, che sulla traccia di Tito Livio canta la storia della seconda guerra punica, Petrarca, fra stesura, revisione e arricchimento, dedicò molto tempo della sua vita, nel tentativo ambizioso di riproporre su moduli virgiliani l’epica classica come l’unica degna di celebrare ed esaltare la grandezza di Roma antica e, quindi, in ideale continuità, dell’Italia sua contemporanea. Poeticamente, il bilancio è fallimentare: dei nove libri a noi pervenuti (invece dei dodici previsti), gli episodi marginali, i più partecipi, come il lamento di Magone morente, non riscattano il tono oratorio e magniloquente dell’opera, così come i virtuosismi formali non vanno al di là di abili riecheggiamenti. Una sorta di commentario storico-erudito in prosa al poema costituisce il De viris illustribus, iniziato a Valchiusa il 1338, ma più volte ripreso e allargato nel disegno di comporre un’opera che parlasse degli uomini illustri del passato: dell’intenzione rimangono 23 medaglioni biografici di personaggi romani (da Romolo a Catone il Censore), 12 dell’Antico Testamento (da Adamo a Mosè) e 2 mitologici (Giasone ed Ercole). Incompiuta è pure l’opera Rerum memorandarum libri (1343-45), nella quale Petrarca intendeva illustrare, attraverso una vasta compilazione di aneddoti storici, esempi di virtù e di corrispettivi vizi. Scarso interesse ha l’Itinerarium breve de Ianua ad Ierusalem et terram sanctam, del 1358, una specie di guida archeologico-geografica scritta su invito di Giovanni di Mandello che si recava in Terra Santa. A sentimenti più veri e personali rispondono i trattati che Petrarca scrisse per esaltare la vita ritirata e solitaria trascorsa negli studi e nella meditazione. Del 1346, ma più volte rimaneggiato, è il De vita solitaria, in due libri rispettivamente di 8 e di 15 capitoli, in cui si esalta sia la solitudine del letterato, appartato con i suoi libri dalla folla e in intima comunione con la natura, sia la solitudine religiosa dell’asceta. Affine nelle argomentazioni, ma più convenzionale, è il De otio religioso (1347), dedicato al fratello Gherardo e ai certosini di Montrieux. Ispirati da un alto fervore religioso sono i Psalmi poenitentiales (1348), sette brevi preghiere e confessioni in versetti prosastici. Il De remediis utriusque fortunae, composto fra il 1354 e il 1366, è il più medievale dei trattati petrarcheschi: consta di due parti dialogate da maschere allegoriche che esortano, indicandone i rimedi su concezioni stoiche senechiane e ciceroniane, a resistere alle avversità e alle lusinghe della fortuna.

Il Secretum, infine, o meglio il De secreto conflictu curarum mearum, costituisce il testamento spirituale del poeta. L’opera non era destinata alla diffusione. Stesa nel 1342-43, ritoccata a Milano tra il 1353 e il 1358, consta di tre libri, corrispondenti ciascuno alle tre giornate di discussione che il poeta immagina di sostenere con sant’Agostino alla presenza muta di una figura di donna, la Verità. Il colloquio, che è insieme spietata confessione e appassionata difesa della propria complessità, svolge i temi più cari della sensibilità petrarchesca: la meditazione cristiana della morte, il sentimento di colpa e di accidia, il conflitto tra le energie spirituali e la seduzione dei beni mondani, lo scorrere del tempo, la caducità delle cose umane, le passioni. La biografia di una crisi spirituale mai risolta trova, nelle pagine elaborate e distese di questa prosa dolente, un’alta e suggestiva soluzione.

■ Il «Canzoniere» e i «Trionfi». All’elaborazione del suo capolavoro, il Canzoniere, Petrarca si dedicò lungo tutto l’arco della sua vita poetica, dal 1335 ca fino alla morte, apprestando ben nove redazioni via via più ampie della silloge: come dimostrano i manoscritti autografi pervenutici, cioè il Vaticano latino 3196, che contiene abbozzi e stesure rifiutate, e il Vaticano latino 3195, in parte scritto, in parte rivisto da Petrarca, che presenta la forma definitiva. La redazione più tarda del Canzoniere, il cui titolo voluto da Petrarca suona Rerum vulgarium fragmenta, consta di 317 sonetti, 29 canzoni, 9 sestine, 7 ballate, 4 madrigali. Le liriche escluse furono riunite dai posteri e denominate Rime disperse o extravaganti. La canzone I’vo pensando, et nel penser m’assale divide il Canzoniere in due parti, rispettivamente in vita e in morte di Laura: ma la bipartizione più intrinseca e sottile è il giustapporsi di due cicli poetici affini, il secondo dei quali però più amaro e tormentato, arricchito da quel dissidio interiore che così acutamente il poeta analizzò nel Secretum e trasfigurò qui in uno stile più mediato e perfetto. In realtà il Canzoniere, nonostante la presenza dominante della donna, non canta la storia di una passione nel suo sorgere e svilupparsi, ma piuttosto quella di un’anima inquieta, dalla psicologia fragile, perennemente tesa tra l’ideale e la realtà, che attraverso una fitta trama di contraddizioni puntigliosamente analizzate perviene infine alla palinodia religiosa suggellata dalla canzone di chiusura (Vergine bella, che di sol vestita). Sommesso, quindi, e controllato colloquio con se stesso, mirabilmente scandito e intrecciato da ricorrenti motivi: lo smarrimento tra sogno e realtà (Di pensier in pensier, di monte in monte), l’angoscia della solitudine (O cameretta che già fosti un porto), o la sua ricerca (Solo et pensoso i più deserti campi), le effuse preghiere (Padre del ciel, dopo i perduti giorni; I’vo piangendo i miei passati tempi), la presenza di Laura rispecchiata nelle forme della natura (Chiare fresche e dolci acque; Per mezz’i boschi inospiti e selvaggi), le struggenti antinomie del suo animo (Pace non trovo et non ò da far guerra). La critica ha tentato più volte di individuare i criteri seguiti da Petrarca per ordinare la sua raccolta di rime (che egli con affettato disprezzo definiva nugae), evidenziandone una linea strutturale, che prescinde dalla cronologia, per perseguire piuttosto uno svolgimento e un tono unitario, ottenuto attraverso continue sistemazioni ed elaborazioni del materiale. A questo intento corrisponde la strenua limatura stilistica, le cure formali nella ricerca di un linguaggio poetico medio che, se da una parte rifiutava le asperità realistiche ed espressive del poliglottismo dantesco, dall’altra inglobava le esperienze della poesia provenzale cortese e dello stilnovo. Con un paziente e sollecito lavoro di riduzione e di controllo, Petrarca persegue e ottiene un’unità stilistica di mirabile equilibrio, che ricompone, in una elegante e classica compostezza, gli inquieti contrasti del suo animo e smorza l’ansia dei sentimenti in un mondo immobile e biologicamente puro.

Più ambizioso, ma in complesso deludente è il disegno dei Trionfi (Triumphi), poema in volgare in terzine, iniziato probabilmente prima del 1340 e compiuto nel 1374 (anche se manca una redazione definitiva). Consta di sei quadri di varia misura e di variati capitoli che comprendono, nell’ordine: il Trionfo d’Amore, della Pudicizia, della Morte, della Fama, del Tempo, dell’Eternità. L’opera è costituita da una serie di visioni mitiche e simboliche che raffigurano, nella linea dei poemi allegorico-didascalici medievali, sentimenti ed eventi umani innalzati, attraverso l’allegoria, a moralità universale. Ma il tentativo di elevare la materia dei propri sentimenti in una vasta rappresentazione mitica e oggettiva fallisce per la debolezza e l’incongruenza dell’architettura. Si salvano soltanto frammenti di squisito lirismo, nei quali risorge, al di là degli schemi libreschi, l’ineffabile e personale mondo poetico di Petrarca.

■ Fortuna di Petrarca. L’immensa fortuna di Petrarca che, non solo in Italia ma anche in Europa, si concretizzò in quel complesso fenomeno che si chiama petrarchismo, si spiega facilmente se si pensa al fascino della sua inquietante personalità e soprattutto al carattere sperimentale della sua poesia in volgare, tutta tesa alla ricerca di una lingua poetica portata al massimo della perfezione formale. Il suo amore per i classici, inoltre, preannuncia chiaramente il sorgere dell’umanesimo. L’umanesimo di Petrarca non consiste tanto nelle sue capacità di organizzatore culturale, nel suo entusiasmo di letterato per il mondo della civiltà romana, quanto nel modo nuovo in cui egli rivive siffatte esperienze intellettuali: nella capacità, cioè, di sentire la continuità e nello stesso tempo la diversità rispetto a quel mondo che egli vagheggiava, e di tentare una sintesi tra visione classica e istanze cristiane.

In senso più lato, l’umanesimo petrarchesco è un fatto di coscienza e di morale: è la sua volontà di centrare l’attenzione dall’esterno all’interno dell’uomo, nella sua vita interiore; è la sensibilità esistenziale e problematica con cui aderiva al cristianesimo, come attesta il suo ripiegarsi su sant’Agostino; è la concezione del poeta come uomo dibattuto tra i doveri pubblici e il gusto e la necessità di una solitudine studiosa; tematiche tutte destinate a fruttificare per secoli nella cultura letteraria italiana.

La fortuna più specificamente critica di Petrarca fu in parte contrastata dalla sua posizione preminente nel campo poetico italiano per alcuni secoli. Più che di analisi critiche vere e proprie, si deve parlare piuttosto di vivace polemica tra varie tendenze. L’antipatia che il secolo diciannovesimo dimostrò, in genere, nei riguardi del poeta, nasceva da quella selva di imitatori che era fiorita all’ombra di Petrarca (Leopardi asserì che il poeta era stato talmente imitato da parer lui un imitatore) e non tanto dall’aristocraticità della sua lirica. Diverso fu l’atteggiamento di Foscolo, che per primo intuì il carattere della poesia petrarchesca, specie nel famoso Parallelo fra Dante e Petrarca. Anche De Sanctis fornì illuminanti pagine sulla poetica e la poesia del Canzoniere, che sottrasse all’ipoteca e al convenzionalismo di imitatori ed esegeti e acquisì al gusto del nascente realismo, con l’analisi delle «situazioni» in cui l’ispirazione petrarchesca prende forma. Nell’enorme ma estrinseco lavorio della «scuola storica» spicca il saggio sull’umanesimo petrarchesco di Pierre De Nolhac. Intanto, dall’ultimo Ottocento a oggi, l’indagine critica si veniva sempre più arricchendo di agguerriti strumenti filologici nello studio delle varianti del Canzoniere, e una più approfondita disamina della poetica di Petrarca colmava la frattura fra l’opera in volgare e quella in latino e recuperava la sostanziale unità, culturale e psicologica, del suo discorso.





Pier della Vigna o Pier delle Vigne (Capua 1190 ca - Toscana 1249) notaio, uomo politico e scrittore italiano. Studiò retorica e diritto alle scuole di Capua e Bologna e passò, intorno al 1220, al servizio di Federico II, prima come notaio e scrittore della cancelleria imperiale, quindi giudice e logoteta del regno. Imprigionato per ragioni ignote dall’imperatore nel febbraio del 1249 a Cremona, corse fama che morisse suicida qualche mese dopo in una città della Toscana rimasta imprecisata (nella selva dei suicidi infatti lo pone Dante, che gli dedicò il canto XIII dell’Inferno). Nell’Epistolario latino, la sua opera di maggior impegno, Pier della Vigna sposa la cultura giuridica a una raffinata perizia letteraria, applicando gli artificiosi precetti retorici delle artes dictandi. Tale coscienza stilistica è la nota caratteristica anche dei suoi aulici versi in volgare giunti fino a noi: due canzoni di maniera sicuramente sue, un’altra, di argomento amoroso, a lui attribuita, e un sonetto di corrispondenza con Iacopo da Lentini e Iacopo Mostacci sulla natura dell’amore.


Polo Marco (Venezia 1254-1324) viaggiatore e mercante italiano. Nel 1271, con il padre Niccolò e lo zio Matteo, si recò in Asia, guadagnandosi la fiducia del Gran Khan del Katai (Cina), che gli affidò delicate missioni in province anche remote del suo impero. Tornato a Venezia nel 1295, partecipò alla battaglia di Curzola (1298) e venne catturato dai genovesi. In carcere dettò al letterato Rustichello da Pisa, mediocre compilatore di avventure cavalleresche, il racconto dei suoi viaggi attraverso regioni ancora ignote agli europei: la valle del Pamir, il deserto di Lop e quello del Gobi. Il testo che ne risultava testimonia di un’osmosi pienamente realizzata tra narratore e redattore, e la pagina non denuncia fratture. La redazione originale, in un francese che non ignorava forme lessicali e sintattiche italianizzanti, e col titolo di Divisament dou monde o anche Livres des merveilles du monde o De mirabilibus mundi, è andata perduta: ne restano traduzioni in diverse lingue, note soprattutto con il titolo Il Milione (aferesi del nome Emilione, che l’autore e i suoi familiari usavano per distinguersi dagli altri Polo assai numerosi a Venezia). I testi italiani più diffusi sono il cosiddetto «Ottimo» (anteriore al 1309) e quello stabilito su vari manoscritti da G.B. Ramusio (che ne curò la prima edizione a stampa uscita, morto il curatore, nel 1559). Il Milione è un documento fondamentale sia dell’Oriente medievale, sia della mentalità mercantile italiana verso la fine del Duecento. La sua struttura, d’impianto insieme romanzesco e trattatistico, si mantiene unitaria nonostante la compresenza di sollecitazioni culturali diverse, quali l’amore per il fiabesco di un cronista fantasioso, il gusto per l’osservazione precisa, scientifica, di un grande viaggiatore, l’attenzione agli aspetti economici e sociali di un esperto mercante.


Rinaldo d’Aquino (sec. XIII) poeta italiano. Appartenne, forse, alla famiglia di san Tommaso e fu tra i primi rimatori della scuola siciliana. Dei suoi componimenti (9 canzoni e 2 sonetti), che svolgono tutti il tema amoroso, Dante ha ricordato due volte la canzone Per fin’amore vao sì allegramente (De vulgari eloquentia, II, V, 4 e I, XII, 8), mentre la critica romantica ha reso celebre il lamento per la partenza del crociato (Giamai non mi conforto), ammirandone il tono popolareggiante. Ma il realismo e l’immediatezza di Rinaldo sono solo apparenti; egli è soprattutto un abile sperimentatore di metri e di artifici stilistici.


Rinuccini Cino (Firenze 1350 ca - 1417) poeta italiano. Epigono del dolce stil novo, compose poesie raffinate e arcaizzanti che Lorenzo il Magnifico accolse nella Raccolta aragonese (1476-77). Nella Risponsiva all’invettiva di Antonio Loschi (1397), tramandataci volgarizzata, difese l’interpretazione repubblicana della storia di Roma contro le tesi della cancelleria viscontea, mentre nell’Invettiva contra a cierti caluniatori di Dante, di Petrarca e di Boccaci, giuntaci anch’essa in volgare, difese le «tre corone» contro le critiche dei più intransigenti fra gli umanisti fiorentini.


Rustico di Filippo o Rustico Filippi (Firenze 1230 ca - 1300 ca) poeta italiano. Lodato da Brunetto Latini (che gli dedicò il Favolello) e ricordato da Francesco da Barberino, godette ampia fama in Toscana. Di lui rimangono 58 sonetti suddivisi, secondo l’argomento, in amorosi, giocosi, politici e di corrispondenza. Mentre nella poesia d’amore dimostra di aver fatto tesoro della lezione provenzale e siciliana mediata da Guittone, nel genere comico, e più in particolare nella satira misogina e in quella politica contro la parte guelfa, ha lasciato un’impronta veramente personale. In un gioco verbale violento (che l’uso accorto delle voci dialettali e degli arcaismi rende fortemente espressivo) dà vita a un’invettiva che prelude a quella dantesca e che ritrae, stigmatizzandoli efficacemente, numerosi personaggi della vita contemporanea.


Sacchetti Franco (Ragusa, Dalmazia, 1332 ca - San Miniato, Pisa, 1400) scrittore italiano. Figlio di un mercante fiorentino, esercitò egli stesso la mercatura; rimasto a Firenze dal 1363, ottenne incarichi politici dalla repubblica: fu, tra l’altro, ambasciatore a Bologna (1376), membro degli Otto di balía (1383), priore (1384), podestà e capitano in varie città della Toscana e della Romagna. Uomo pratico, formatosi, piú che nelle scuole, al contatto con ambienti diversi, Sacchetti visse in un periodo in cui la grande fioritura letteraria in volgare stava per finire. D’altra parte i limiti del suo orizzonte culturale non gli permettevano di avvertire che quella crisi era legata al sorgere della civiltà umanistica. Tutta la sua produzione poetica tende così a ripetere modelli letterari dell’età precedente: i quattro cantari in ottave nei quali si articola il poemetto La battaglia delle belle donne di Firenze con le vecchie, composto non molto avanti il 1354, rielaborano in chiave canterina motivi boccacciani; il Libro delle rime, formato da componimenti di varie epoche ordinati secondo una successione rigidamente cronologica, svolgono nei modi più convenzionali la tematica moralistica e quella amorosa (senza rinunciare a una consistente produzione per musica e a significative sperimentazioni comiche che talora preludono felicemente al nonsense burchiellesco).

È nelle Sposizioni dei Vangeli, 49 capitoli scritti tra il 1378 e il 1381 in un periodo di lutti familiari e di gravi incertezze politiche, che Sacchetti si apre, con l’adozione della prosa, a una forma espressiva nuova, destinata a raggiungere gli esiti più validi nel Trecentonovelle. Ideato forse a Bibbiena nel 1385, il novelliere non poté essere steso materialmente prima del 1392, quando Sacchetti era podestà a San Miniato. Come dice il titolo, conteneva 300 novelle, ma i posteri manomisero l’autografo gelosamente custodito dall’autore e 78 novelle andarono perdute, mentre molte altre sono giunte frammentarie. Contrariamente alla tradizione boccaccesca, le novelle non sono iscritte in una cornice, ma si succedono senza nessun ordine che non sia quello della memoria del narratore. Ora brevi, ora lunghe, sono costruite senza apparente preoccupazione letteraria, con una sintassi e un lessico che riflettono il dialogare immediato e vivace di una società popolana e borghese, la sua varia umanità composta di mercanti, artigiani, osti, gabellieri, buffoni, notai, medici, studenti, uomini di città e del contado. Borghesia cittadina e popolo minuto (con qualche raro episodio in cui appaiono personaggi di grande nome, per esempio Dante e Giotto) sono i protagonisti della raccolta; a essi però si oppone, in funzione di costante contrappunto che per esprimersi privilegia il «luogo canonico» dei proemi, la coscienza morale sacchettiana. Ne risulta una scrittura che la critica non ha ancora ricondotto a una lettura unitaria e che forse si caratterizza proprio per questa contrapposizione di registri. In essa a una moralità non sempre serena, e però aliena da rigidità, si affianca un comico realismo; e la prosa è schiettamente narrativa, senza preziosità di stile, perfettamente adeguata all’intento di consegnare l’immagine della vita e della società minore del Trecento, proprio nel momento in cui quel mondo e la stessa cultura comunale andavano dissolvendosi nell’aneddotica.


Sordello da Goito (m. 1269) trovatore italiano in lingua provenzale. Di nobili origini, lasciò la natia Goito (Mantova) per la vita avventurosa e indipendente del giullare e del poeta di corte. Fu presso Riccardo di San Bonifacio a Verona e presso Ezzelino da Romano a Treviso e, tra il 1228 e il ’29, alla corte provenzale di Raimondo Berengario IV. Successivamente, dopo alcuni viaggi in Francia e in Spagna (1229-30), fu di nuovo in Provenza (1233-65) al servizio di Raimondo Berengario e poi, alla sua morte, di Carlo I d’Angiò; da quest’ultimo, che seguì in Italia, ebbe in dono alcuni feudi abruzzesi.

Ci restano di lui 42 liriche provenzali (12 canzoni, scorrevoli nello stile e garbate nella tematica tradizionale, 4 partimenti, 2 tenzoni, 8 sirventesi, cobbole e frammenti) e il poemetto didattico Ensenhamen d’onor, che raccoglie precetti di morale cavalleresca. La sua fortuna è legata però al compianto in morte di ser Blacatz (1236), in cui si rivolge ai grandi principi del tempo e li invita uno per volta a cibarsi del cuore del valoroso defunto per vincere la loro viltà. Grazie a questo componimento la figura di Sordello venne idealizzata da Dante nel celebre episodio del Purgatorio (VI-VIII; ma Sordello era stato lodato già nel De vulgari eloquentia, I, XV, 2, con parole che hanno fatto ipotizzare una sua produzione italiana) e, più tardi, da Bonamente Aliprandi, dal Platina, da Mario Equicola e da Teofilo Folengo.


Stefano Protonotaro (Messina sec. XIII) poeta italiano. Rimatore della scuola siciliana, è ricordato in un documento del 1261 e in un altro, postumo, del 1301: attendibile è l’identificazione con lo Stefano da Messina che tradusse dal greco al latino due opere arabe, dedicandole a re Manfredi: il Liber revolutionum e i Flores astronomiae. Restano di lui tre canzoni, una delle quali (Per meu cori alligrari) ha grande importanza storica e linguistica, perché è il solo testo siciliano giuntoci nella forma originaria, non toscaneggiata (il merito della conservazione va al filologo cinquecentesco G.M. Barbieri, che trascrisse il componimento nella sua Arte del rimare); una quarta canzone (Amor, da cui move tuttora e vene), un tempo attribuita a Stefano Protonotaro, viene ora assegnata a Pier della Vigna. Stilisticamente le poesie «certe» sono caratterizzate dall’uso dell’enjambement e dalla presenza di immagini tratte dai bestiari medievali.


Uberti Fazio degli (Pisa fra il 1305 e il 1309 - Verona dopo il 1367) poeta italiano. Discendente dalla grande famiglia ghibellina cacciata da Firenze nel 1267, peregrinò dall’una all’altra corte dell’Italia settentrionale, adoperandosi ovunque per la restaurazione dell’autorità imperiale nella penisola. A questi ideali ispirò alcune canzoni, fra cui celebri quella a Firenze (sulla decadenza civile e morale della città) e quelle indirizzate agli imperatori Ludovico il Bavaro e Carlo IV; mentre in altri componimenti amorosi riprese schemi e moduli dal Canzoniere petrarchesco e dalle rime «petrose» di Dante. Ma l’opera più nota di Fazio resta il Dittamondo (cioè dicta mundi), un poema allegorico di 6 libri in terzine, cui l’autore lavorò (a varie riprese) dal 1346 alla morte, senza completarlo. Vi si narra un viaggio immaginario compiuto dal poeta, per consiglio della Virtù e sotto la guida del geografo Solino, attraverso l’Europa, l’Africa e l’Asia; il materiale geografico, scientifico e leggendario accumulato appartiene alla tradizione enciclopedica medievale, che però viene a tratti rinnovata da un certo gusto del particolare descrittivo e dall’ammirazione per i paesaggi italiani.


Uguccione da Lodi (Cremona o Lodi sec. XIII) poeta italiano. In un volgare lombardo-veneto frammisto a numerosi gallicismi, scrisse, a imitazione della letteratura francese didattico-religiosa, un poemetto edificante, Il libro, di ispirazione escatologica: l’opera si compone di 702 versi disposti in strofe monorime o assonanzate. Il tema centrale, la giustizia divina, vi è svolto attraverso meditazioni sui peccati dell’uomo, le pene infernali, i propositi di penitenza. Se ne conosce una continuazione, l’Istoria, in novenari.


Villani Giovanni (Firenze 1280 ca - 1348) cronista italiano. Mercante e banchiere, fu eletto più volte priore (1316-17; 1321-22; 1328); incarcerato nel 1346 in seguito al fallimento dei Buonaccorsi, morì di peste. Scrisse una Cronica (edita solo nel 1537, libri I-X, e nel 1554, libri XI-XII) dalla torre di Babele alla discesa di Carlo d’Angiò, con particolare riferimento a Firenze. I primi sei libri si basano su racconti leggendari, riproposti secondo un’interpretazione molto vicina a quella della Divina Commedia (il rapporto che lega la Cronica al poema, ipotizzato anche sulla base di numerosi riscontri di ordine lessicale, non è stato ancora definito con esattezza). Gli ultimi sei, i più interessanti (dal 1265 al 1348), danno un quadro preciso delle condizioni politiche ed economiche della Firenze due-trecentesca; fra l’altro sotto l’anno 1321 includono (IX, 136) la più antica delle biografie dantesche. Le vicende sono esposte in ordine annalistico, con imparzialità di giudizio e con uno stile piuttosto scarno e compassato; accurate le notizie sugli aspetti economici e le registrazioni dei dati statistici.





Le opere





Decameron (1349-51) raccolta di novelle di G. Boccaccio ║ Per sfuggire alla peste che infuria a Firenze, 7 donne e 3 giovani si rifugiano in una villa lontana dalla città. Per 10 giorni essi si raccontano 10 novelle al giorno, e ognuno di loro è nominato, a turno, re della giornata. I nomi dei membri della brigata sono emblematici: Panfilo, l’amante fortunato; Filostrato, infelice e travagliato in amore; Dioneo, il lascivo; Pampinea, opulenta e felice amante; Filomena, l’ardente; Elissa, l’adolescente che ama non ricambiata; Neifile, anch’essa giovinetta, gaia e sensuale; Emilia, intenta a sé stessa; Lauretta, la gelosa; Fiammetta, che gioisce del suo amore. Il tema delle novelle è libero nella I e nella IX giornata, ma nelle altre viene sviluppato un argomento obbligato. Il solo Dioneo è, di solito, libero di esulare un po’ dal tema. Ogni giornata si chiude, per siglare la concordia del gruppo, con danze e una canzone.



Dopo il proemio dedicato al pubblico delle lettrici e una descrizione introduttiva della pestilenza che devasta Firenze, l’opera ha inizio con la I giornata, della quale è regina Pampinea, e in cui ciascuno narra ciò che più gli aggrada. Notissime fra le altre la novella su Ser Cepparello, detto Ciappelletto, uomo di pessima vita e peggiori sentimenti, che con una falsa confessione resa in punto di morte riesce a passare per santo; quella di Abraam giudeo, che vedendo la corruzione della Curia di Roma, si fa cristiano, perché il cristianesimo nonostante i suoi pessimi ministri continua più luminoso che mai; e l’altra di Guglielmo Borsiere, che dileggia con grazia l’avaro Erminio de’ Grimaldi.


Della II giornata è regina Filomena, e il tema è quello delle avventure a lieto fine. Quasi tutte queste novelle sono romanzesche, e hanno per sfondo le varie nazioni d’Europa, o l’Oriente. Celeberrima la storia di Andreuccio da Perugia, che andato a Napoli a comprar cavalli incorre in fantastiche disavventure per poi cavarsela brillantemente. Più favolose le vicende di Madonna Beritola, che da gran dama si riduce nei boschi selvaggi, perde i due figli e li ritrova poi nel modo più inaspettato; e di Alatiel, figlia del Soldano di Babilonia raminga per quattro anni e preda di molti uomini, prima di sposare il suo promesso passando «per pulcella». Nota anche la storia di Gualtieri conte d’Anguersa (Anversa) mandato in esilio per una falsa accusa.

Nella III giornata, in cui regna Neifile, si narra di chi una cosa a lungo desiderata ottiene, e, se perduta, ritrova. Tra i protagonisti si trovano Masetto da Lamporecchio, che si finge muto e fa l’ortolano in un monastero di monache vogliose, con prevedibili risultati; l’astuto palafreniere che osa giacere con Teodolinda, moglie del re Agilulf, e riesce a non farsi riconoscere dal re; il monaco Felice che trova modo di darsi buon tempo con la moglie del devoto Puccio; e Giletta di Nerbona che si vede rifiutata da Beltramo di Rossiglione, cui è stata data in moglie dal re di Francia, e che riesce poi, in incognito, a fare innamorare di sé.

Nella IV giornata regna Filostrato e il tema è dato dagli amori infelici (in esordio Boccaccio introduce una polemica in difesa dell’opera contro i suoi detrattori, chiusa da una novelletta con valore di parabola). Vi si narra di Tancredi, principe di Salerno, che manda alla figlia il cuore del suo amante; di frate Alberto che per conquistare una donna si finge l’angelo Gabriele e viene poi smascherato; dell’Isabetta, che pone in un vaso di basilico la testa dell’amante uccisole dai fratelli e muore di dolore quando i fratelli le sottraggono il vaso; e del crudele Guglielmo da Rossiglione che dà da mangiare alla moglie ignara il cuore del suo amante, Gugliemo Guardastagno, da lui ucciso.

Nella V giornata è regina Fiammetta e argomento è la felicità raggiunta dagli amanti dopo sventure e casi straordinari. Così avviene per Gostanza, che può riunirsi all’amato Martuccio Gomìto solo dopo viaggi e avventure coraggiosamente affrontati; per Pietro Boccamazza che ritrova l’Agnolella dalla quale era stato separato dai ladroni; per Ricciardo Manardi, sorpreso da Lizio da Valbona a letto con sua figlia e perdonato; per Nastagio degli Onesti che riesce a farsi amare da una bella indifferente dopo che le ha mostrato lo scempio di una donna condannata per l’eternità a essere inseguita e raggiunta dal vendicativo cavaliere da lei rifiutato; e Federigo degli Alberighi che ama in silenzio una dama che viene conquistata dalla sua dedizione.

Nella VI giornata regna Elissa, e vi si ragiona dei motti spiritosi o pronti che evitano danno o scorno. «Eroi» sono il garbato Cisti fornaio, il cuoco Chichibio che muta la collera del padrone Gianfigliazzo in risata, Guido Cavalcanti che rintuzza con eleganza i villani concittadini, frate Cipolla, che volendo mostrare a dei contadini una piuma, facendola passare come proveniente dalle ali dell’angelo Gabriele, trova dei carboni, ma se la cava dicendoli tolti dalla graticola di san Lorenzo.

La VII giornata, che vede re Dioneo, ha per argomento le beffe fatte, per amore o paura, dalle donne ai loro mariti. Tra queste celebri la beffa giocata a Gianni Lotteringhi spinto dalla moglie a credere che l’amante che sta bussando sia un fantasma; quella giocata a Tofano, il quale teme che la moglie infedele si sia gettata nel pozzo e si trova chiuso fuori di casa come un ubriacone; quella di Lidia che ama Pirro e fa credere al marito Nicostrato tutto ciò che vuole.

Nell’VIII giornata regna Lauretta e vi si narra di qualunque tipo di beffa. Qui si trovano celebri beffati e beffatori: lo sciocco Calandrino che Bruno e Buffalmacco mandano a cercare la pietra elitropia che rende invisibili; il prete di Varlungo, che gareggia in astuzia con la rustica amante Monna Belcolore; e il medico maestro Simone, dilettante di magia, abilmente beffato da Bruno e Buffalmacco.

Nella IX giornata, di cui è regina Emilia, ciascuno narra ciò che più gli piace. Il tono di tutte queste novelle è giocoso: compare di nuovo – beffato da Mastro Simone istigato da Bruno e Buffalmacco – Calandrino, cui vien fatto credere di esser gravido. Si ricordano tra gli altri Donno Gianni che, persuaso da compar Pietro, vuol fare un incantesimo per trasformare la moglie in cavalla e Cecco di Fortarrigo, che non solo si gioca i denari di Cecco Angiolieri, ma lo fa passare per ladro e acchiappare dai contadini.

Nella X giornata, sotto il regno di Panfilo, l’argomento è fornito da chi con cortesia e magnanimità abbia operato in avventure d’amore o d’altro genere. Emergono i personaggi di Ghino di Tacco, il bandito gentiluomo che cattura l’abate di Cligni (Cluny), lo guarisce dal suo male allo stomaco, e ne ottiene la protezione; di Nathan che diviene per cortesia e generosità amico di chi lo voleva uccidere; del re Pietro d’Aragona, che consola la Lisa innamorata di lui, senza approfittarne; di messer Torello di Pavia che accoglie con tanta gentilezza il Saladino in viaggio travestito, da esserne poi ricompensato in modo fiabesco quando, divenuto crociato, è fatto da lui prigioniero; infine della paziente e dolcissima Griselda che con l’amore supera ogni prova impostale dal Marchese di Saluzzo suo marito.





Divina Commedia, La (iniziata verso il 1306-07) poema di Dante Alighieri in terza rima, composto di tre cantiche (Inferno, Purgatorio, Paradiso) che comprendono 100 canti complessivi: 34 l’Inferno, 33 ciascuno il Purgatorio e il Paradiso ║ Argomento dell’opera è il viaggio compiuto da Dante nell’Oltretomba. Tre guide conducono e illuminano il poeta: Virgilio lo accompagna nell’Inferno e in parte del Purgatorio, fino all’Eden; Beatrice, la donna amata da Dante in gioventù e il cui ricordo l’ha distolto dal traviamento, lo conduce fino all’Empireo, alla Rosa celeste; san Bernardo, che sostituisce Beatrice nella Rosa, mostra a Dante la gloria di Dio. Il viaggio dura circa una settimana e ha inizio nella notte del Venerdì Santo, l’8 aprile 1300. Dalla selva oscura Dante discende nell’Inferno, immensa voragine a forma di cono rovesciato situata sotto Gerusalemme (che Dante pone al vertice del nostro emisfero). Attraverso nove cerchi egli giunge al centro della terra, il punto più basso dell’universo, dove è confitto nel ghiaccio eterno Lucifero. I nove cerchi sono così suddivisi: I: il Limbo, dove sono i morti senza battesimo; II: i lussuriosi; III: i golosi; IV: gli avari e i prodighi; V: gli iracondi; VI: gli eresiarchi. Il VII è diviso in tre gironi che comprendono i violenti contro il prossimo, i violenti contro sé stessi, i violenti contro Dio con la bestemmia, o contro natura (sodomiti) o nell’arte (usurai). L’VIII è Malebolge, diviso in dieci fossati concentrici detti bolge: vi sono puniti i seduttori, gli adulatori, i simoniaci, gli indovini, i barattieri, gli ipocriti, i ladri, i consiglieri fraudolenti, i seminatori di discordie, i falsari (di metalli, moneta, parola). Custodi del IX cerchio e allo stesso tempo dannati (immersi sino alla cintola nell’immenso pozzo infernale) sono i Giganti, ribelli alla divinità. Il IX cerchio è diviso in quattro zone: Caina (traditori dei parenti), Antenora (traditori della patria o del partito), Tolomea (traditori degli amici o dei commensali), Giudecca (traditori dei benefattori). In bocca a Lucifero, che li dilania, i traditori dell’autorità religiosa o politica. Agli antipodi di Gerusalemme, nell’Emisfero sconosciuto agli uomini, è il Purgatorio, collocato sulle pendici di un’altissima montagna, in cima alla quale è l’Eden. I peccatori sono collocati in due parti distinte: nell’Antipurgatorio, in due balze alla base della montagna, i meritevoli di salvezza che però morirono scomunicati, e i negligenti (tardi nel pentirsi o morti di morte violenta). In una valletta si trovano i principi che per le cure terrene trascurarono i loro doveri verso i sudditi e verso sé stessi. Da lì si accede al Purgatorio vero e proprio, diviso in sette cornici, tante quanti i sette peccati capitali: nella I sono i superbi, nella II gli invidiosi, nella III gli iracondi, nella IV gli accidiosi, nella V gli avari e i prodighi, nella VI i golosi, nella VII i lussuriosi. Ciascuna delle cornici è guardata dall’Angelo della Virtù opposta al peccato ivi punito. Dall’Eden Dante, guidato ora da Beatrice, ascende all’Empireo attraverso la Sfera del Fuoco. I nove cieli concentrici che Dante attraversa sono da lui concepiti come strati circolari di materia diafana nella quale sono incastonati i corpi celesti, sfere lucide e compatte; essi sono concentrici alla Terra, secondo la teoria aristotelico-tolemaica. Intelligenze motrici dei cieli sono le Gerarchie Angeliche: nel I: la Luna, gli Angeli; nel II: Mercurio, gli Arcangeli; nel III: Venere, i Principati; nel IV: Sole, le Potestà; nel V: Marte, le Virtù; nel VI: Giove, le Dominazioni; nel VII: Saturno, i Troni; nell’VIII: Cielo delle Stelle Fisse, i Cherubini; nel IX: Cristallino, o Primo Mobile, i Serafini. Nell’Empireo vero e proprio, i Beati sono disposti in gradini circolari formando l’immagine di una luminosissima rosa, la «candida Rosa».


INFERNO

Canto I: Dante, smarrito in una selva oscura (i suoi traviamenti ed errori), riprende speranza giungendo ai piedi di un colle. Ma all’inizio della salita gli si fanno incontro tre fiere: un’agile lonza (pantera o leopardo, figurazione della lussuria), un leone furente e affamato (superbia) e una lupa magrissima (avarizia). Mentre Dante retrocede alla loro vista, gli appare una figura silenziosa che gli si palesa come Virgilio, il poeta che Dante considera suo maestro. Virgilio gli consiglia di seguire una strada diversa: la lupa, che ha già reso molti infelici, non lo lascerà passare. Insaziabile, essa si accoppia con altri animali che si moltiplicheranno finché non verrà, a farla morire, il Veltro. Quest’ultimo (e non è chiaro a chi Dante alluda), nutrito solo di sapienza, amore e virtù, sarà la salvezza dell’«umile Italia». Virgilio prosegue dicendo a Dante che per raggiungere la salvezza è per lui necessario attraversare il regno dei dannati e il Purgatorio. Lì Virgilio dovrà abbandonarlo, non essendo battezzato. Dante si mette allora in cammino con lui.

Canto II: Rassicurato Dante, dubitoso delle sue forze per una simile impresa, Virgilio gli narra come gli è stato inviato. Mentre si trovava nel Limbo, una donna bella e beata (Beatrice) gli è apparsa, pregandolo di correre in aiuto di un suo amico in grave pericolo nella selva. Una Donna gentile nel Cielo (probabilmente la Vergine, come Grazia preveniente) aveva chiamato a sé Lucia (la Grazia illuminante) perché aiutasse Dante: e Lucia aveva mandato colei che Dante aveva cantato e amato, Beatrice (Grazia cooperante). Dante abbandona ogni timore e si addentra con Virgilio nella selva.

Canto III: Una scritta che invita ad abbandonare ogni speranza per l’eternità è incisa sopra la porta dell’Inferno. Virgilio entra con Dante nel vestibolo del regno del dolore. Oltrepassati gli ignavi tra i quali colui che fece «il gran rifiuto» (forse il papa Celestino V), e gli angeli che rimasero neutrali al tempo della ribellione di Lucifero, si accostano alle rive dell’Acheronte, dove si accalcano le anime dei dannati. Caronte che traghetta le anime al di là del fiume, non vorrebbe far passare Dante, ma Virgilio gli dice che è volere del Cielo. Un terremoto scuote la terra infernale e Dante perde i sensi.

Canto IV: Al suo risveglio, Dante si trova al di là dell’Acheronte, nel Limbo, dove stanno i non battezzati, senz’altra pena che il desiderio di Dio. Virgilio lo conduce in un luogo luminoso dove sono radunati i grandi poeti: si fanno incontro a Dante Omero, Orazio, Ovidio e Lucano, salutandolo amichevolmente. Il luogo luminoso è un «nobile castello» con una settemplice cinta di mura. All’interno di questa, in un verde prato, sono radunati gli «spiriti magni»: Elettra, Enea, Ettore, Cesare, Camilla, Pentesilea e molti altri, tra i quali, in disparte, il Saladino; e, un po’ più in alto, i sapienti, Aristotele, e poi, tra molti altri, Socrate, Platone, Talete, Orfeo, Cicerone, Seneca. Lasciato il Limbo Dante e Virgilio entrano in un luogo senza luce.

Canto V: È il secondo cerchio alla cui entrata è Minosse che esamina i peccatori. Ivi una bufera incessante trascina gli spiriti dei lussuriosi: Semiramide, Didone, Cleopatra, Elena, Achille, Paride, Tristano. Due di essi, trascinati abbracciati nella tempesta, raccontano a Dante la loro storia: sono Paolo e Francesca, amanti infelici uccisi dal marito di Francesca. Mentre Francesca narra il passato tempo felice, Paolo piange e Dante perde i sensi per la commozione.

Canto VI: Dante si trova ora nel terzo cerchio, dove sono puniti i golosi. Custode del cerchio è il cane trifauce Cerbero. I golosi sono dannati a giacere supini nel fango sotto un’eterna pioggia gelida di neve, grandine e acqua sudicia. Ivi Dante incontra un fiorentino, Ciacco, che gli predice la vittoria in Firenze della fazione dei Neri.

Canto VII: Custode del quarto cerchio, dove sono puniti gli avari e i prodighi, è Pluto, «maledetto lupo». Virgilio mostra a Dante i dannati: divisi in due schiere opposte, spingono col petto pesanti macigni, così come in vita si affaticarono ad accumulare o a disperdere ricchezze. Seguendo poi un corso di acque tanto cupe da sembrare nere, giungono all’immensa palude dello Stige dove sono immersi gli iracondi e gli accidiosi. I primi si percuotono e si mordono l’un con l’altro; i secondi sono sepolti nel limo e i loro sospiri increspano l’acqua alla superficie.

Canto VIII: I due poeti attraversano lo Stige sulla barca di Flegiàs. Nella palude Dante riconosce Filippo Argenti, un fiorentino di parte nera, in vita detestato da tutti, e gli rivolge parole sdegnose. Sempre navigando sulla palude, vedono rosseggiare in lontananza le mura incandescenti della città infernale, Dite. Flegiàs li fa sbarcare, ma i diavoli chiudono loro in faccia le porte di Dite.

Canto IX: Sulla cima infuocata di una torre di Dite appaiono le Erinni (figurazione della cattiva coscienza), Megera, Aletto, Tisifone, che chiamano Medusa (e cioè la disperazione) perché muti in pietra Dante. Ma un rombo sulle torbide acque annuncia la venuta del messo celeste, che apre le porte di Dite ai due poeti. Nella città infernale, Dante vede una pianura piena di sepolcri infuocati, nei quali sono sepolti gli eresiarchi.

Canto X: Da un sepolcro, un dannato riconosce Dante per suo concittadino e lo invita ad avvicinarsi: è il fiero Farinata degli Uberti. Da un’altra tomba, si sporge Cavalcante dei Cavalcanti, chiedendo notizie di suo figlio Guido. Farinata riprende poi a discorrere con Dante su Firenze e gli predice che presto saprà quanto è difficile a volte tornare in patria. Farinata, dopo aver spiegato che i dannati vedono le cose lontane nel tempo, ma non quelle prossime ad avverarsi, e che ogni loro conoscenza scomparirà nel giorno del Giudizio, ricade nel sepolcro. Dante e Virgilio proseguono il cammino.

Canto XI: Il bordo di un’alta riva sovrasta un abisso dal quale esala un terribile fetore. Virgilio, durante una sosta, scioglie alcuni dubbi di Dante: il basso Inferno è formato da tre cerchi, un po’ più piccoli dei precedenti: ivi sono punite la violenza, la frode nelle sue molte forme e l’incontinenza: l’ultima è il peccato che meno offende Dio. Perciò gli incontinenti (golosi, lussuriosi, iracondi, avari e prodighi) sono puniti fuori della città di Dite, mentre i violenti e i fraudolenti giacciono nei cerchi più bassi.

Canto XII: Di tutto il VII cerchio è custode il Minotauro, ma del primo girone, dei tre nei quali è suddiviso, sono custodi i Centauri. È un fiume di sangue bollente, il Flegetonte, dove sono immersi i dannati violenti contro il prossimo (tiranni, omicidi, predoni). Scortati da uno dei Centauri, Nesso, i poeti camminano lungo la riva del Flegetonte. Nesso indica loro, immersi nel sangue fino agli occhi, i tiranni Alessandro Magno, Dioniso di Siracusa, Ezzelino III da Romano, Obizzo d’Este; l’omicida Guido di Montfort; i violenti contro il prossimo nelle cose: Attila, Pirro, Sesto Pompeo, e i ladroni Rinieri da Corneto e Rinieri de’ Pazzi.

Canto XIII: Nel secondo girone sono puniti i suicidi, mutati in piante e guardati dalle Arpie; e gli scialacquatori, ignudi e straziati da cagne fameliche, loro custodi. Tra i primi, da un tronco cui Dante ha strappato un ramoscello, parla Pier della Vigna, segretario di Federico II, suicida per false accuse, che prega Dante di riabilitare la sua memoria. Tra gli scialacquatori Dante riconosce Lano da Siena e Iacopo di Sant’Andrea.

Canto XIV: Nel terzo girone, in una landa di sabbia infuocata, giacciono supini e immobili sotto una pioggia di larghe falde di fuoco, i violenti contro Dio nella persona, i bestemmiatori. Tra di essi Virgilio riconosce Capaneo, uno dei sette che assediarono Tebe. Costeggiando il bosco delle Arpie i due poeti giungono poi alla sorgente del Flegetonte. Virgilio spiega a Dante l’origine dei fiumi infernali: l’Acheronte, lo Stige, il Flegetonte e il Cocito.

Canto XV: I violenti contro Dio nella natura (i sodomiti) si aggirano sulla sabbia sotto la pioggia di fuoco. Tra di loro è Brunetto Latini, che Dante considera suo maestro. Brunetto gli predice ciò che avrà a soffrire da parte dei fiorentini, gli mostra alcuni dei dannati più famosi (Prisciano, Francesco d’Accorso, Andrea dei Mozzi) e si accomiata da Dante raccomandandogli il Tesoro, la sua opera più importante.

Canto XVI: Tre spiriti accorrono verso Dante, che hanno riconosciuto per fiorentino. Sono tre illustri cittadini di Firenze: Iacopo Rusticucci, Guido Guerra, e Tegghiaio degli Aldobrandi. Iacopo gli chiede se è vero ciò che Guglielmo Borsiere, da poco giunto fra loro, dice di Firenze, e Dante prorompe in un’invettiva contro la sua corrotta città. Giunti all’abisso dove il Flegetonte si getta con fragore, nell’aria caliginosa del fondo del burrone Dante vede salire una figura mostruosa: Gerione, simbolo della frode.

Canto XVII: Gerione, dalla faccia d’uomo e dal corpo di serpente, è custode del terzo girone, nel quale sono puniti i violenti nell’arte, usurai, seduttori e adulatori. Gli usurai sono seduti al margine del sabbione, presso la voragine, sotto la pioggia di fuoco. Appese al collo hanno borse con impresso lo stemma della famiglia: tra questi Dante riconosce quello dei Gianfigliazzi, degli Obriachi e quello della famiglia padovana degli Scrovegni. Dante e Virgilio salgono poi sulla groppa di Gerione che discende nell’abisso dove si getta il Flegetonte.

Canto XVIII: L’ottavo cerchio, interamente di pietra color ferro, è detto Malebolge: nel suo centro si apre un pozzo diviso in dieci fosse concentriche, dette bolge. Nella prima, custodita da demoni cornuti, sono i seduttori per conto altrui (ruffiani) tra i quali, regale e fiero d’aspetto, Giasone, seduttore di Issifile, regina di Lemno. Nella seconda bolgia, immersi nello sterco, sono gli adulatori. Tra di essi, Alessio Interminelli di Lucca, e Taide, la cortigiana.

Canto XIX: Nella terza bolgia sono puniti i simoniaci, confitti in buche di pietra a testa in giù; i loro piedi si agitano freneticamente lambiti dalle fiamme. Dante ne interroga uno, il papa Niccolò III, che, scambiatolo per Bonifacio VIII, lo rimprovera per il malgoverno della chiesa e predice la dannazione di Clemente V. Dante inveisce contro i papi simoniaci.

Canto XX: Nella quarta bolgia sono puniti gli indovini: Dante vede sul fondo della bolgia camminare, piangendo in silenzio, i dannati con la faccia stravolta sul dorso e ha pietà di loro. Virgilio gli indica Anfiarao, che volle troppo vedere nel futuro, l’indovino Tiresia, Arunte e Manto.

Canto XXI: Nella quinta bolgia i barattieri, immersi nella pece bollente, sono custoditi dai diavoli chiamati Malebranche. Molti sono i lucchesi. Virgilio chiede di parlare con i diavoli che gli mandano uno di loro, Malacoda: a lui Virgilio spiega il motivo del suo viaggio. Malacoda offre loro un drappello di dieci diavoli comandati da Barbariccia per scortarli alla sesta bolgia.

Canto XXII: I due poeti proseguono con i diavoli nella quinta bolgia. Rivolge la parola a Dante Ciampólo di Navarra, che gli indica, tra i compagni di sventura, Frate Gomita e Michele Zanche di Logodoro. I diavoli cercano di uncinare Ciampólo che li evita tuffandosi nella pece, dove è raggiunto dai diavoli Alichino e Calcabrina che si azzuffano per causa sua. Virgilio e Dante ne approfittano per allontanarsi.

Canto XXIII: I diavoli li inseguono ma Virgilio, preso in braccio Dante, si cala nella sesta bolgia, eludendo i demoni. Vedono gli ipocriti camminare piangendo sotto cappe pesantissime di piombo, dorate esternamente. Due frati gaudenti, Loderingo e Catalano, indicano a Dante Caifas, il sommo sacerdote che consigliò la morte di Gesù, crocifisso in terra con tre pali.

Canto XXIV: Risaliti faticosamente, Dante e Virgilio arrivano a scrutare nella settima bolgia i ladri, la cui condanna è di correre in mezzo a serpenti d’ogni specie che li tormentano. Dante scorge Vanni Fucci che rubò gli arredi sacri della cappella di San Iacopo nel Duomo di Pistoia: rabbiosamente egli predice a Dante la sconfitta dei Bianchi e il suo esilio.

Canto XXV: Terminato il suo rabbioso sfogo, Vanni Fucci fa un gesto osceno di scherno a Dio: viene all’istante fatto tacere da serpenti, che gli si avvincono al collo e alle braccia, e inseguito dal centauro Caco. Dante assiste poi a trasformazioni di dannati in serpenti.

Canto XXVI: Dante scaglia una feroce invettiva contro Firenze, il cui nome è tanto celebre nell’Inferno. Prosegue poi per l’ottava bolgia, dove sono puniti i consiglieri fraudolenti: essi vagano avvolti in una fiamma, senza mai poter riposarsi. Una delle fiamme appare biforcuta. Quando Dante ne chiede la ragione a Virgilio, il poeta risponde che in quella fiamma sono insieme tormentati Ulisse e Diomede. E la fiamma maggiore, che è Ulisse, racconta il suo ultimo viaggio e la sua morte.

Canto XXVII: Nell’ottava bolgia Dante trova anche Guido da Montefeltro: astuto consigliere di Bonifacio VIII, si fece da lui assolvere in anticipo per suggerimento disonesto. Alla sua morte un diavolo disputò la sua anima a san Francesco, dimostrando con successo le sue sottili ragioni.

Canto XXVIII: Tra i seminatori di discordia, mutilati da un diavolo armato di spada, Dante vede Maometto e suo genero Alì. E ancora, Pier da Medicina, Curione che esortò Cesare a passare il Rubicone, e Mosca dei Lamberti che consigliò l’uccisione di Buondelmonte (origine delle fazioni dei Bianchi e dei Neri). Vede poi venire avanti un uomo che regge il proprio capo troncato: è Bertran de Born, colui che fece ribellare Enrico III, detto il re giovane, contro il padre, Enrico II d’Inghilterra.

Canto XXIX: Dante scorge Geri del Bello, un suo parente. I due poeti passano poi a contemplare la decima bolgia, nella quale sono puniti i falsari. Gli alchimisti (falsari dei metalli) sono colpiti da scabbia e lebbra, sfigurati nel corpo così come in vita sfigurarono la verità. Tra di essi, Griffolino d’Arezzo e Capocchio da Siena.

Canto XXX: I falsari della persona sono colpiti dalla rabbia: Dante vede tra loro Gianni Schicchi, che si finse Buoso Donati per far testamento in proprio favore, e Mirra, che, innamorata del padre, si finse un’altra per farsi amare da lui. I falsari della moneta invece sono idropici: uno di loro, Maestro Adamo, si lagna della sete che lo tormenta. Accanto a lui, la moglie di Putifarre e il greco Sinone, arsi da altissima febbre: sono i falsari di parola.

Canto XXXI: Nel passare dall’ottavo al nono cerchio Dante vede i Giganti: ribelli alla Divinità, sono incatenati e immersi fino all’ombelico nel pozzo infernale, e custodiscono il nono cerchio. Dante, avvicinatosi, vede l’immenso Nembrot, che fece costruire la torre di Babele; poco lontano, Fialte, che tentò di scalare il cielo; Virgilio lo conduce presso Anteo, slegato ma in silenzio come i compagni, e da lui si fanno deporre sul fondo dell’Inferno, dove il freddo gela il fiume Cocito.

Canto XXXII: Il nono cerchio è il punto più basso dell’Inferno. Nella zona detta Caina sono imprigionati nel ghiaccio di Cocito fino a metà del volto, con il capo rivolto in basso, i traditori dei parenti. Dante vi trova i fratelli Alessandro e Napoleone degli Alberti che si diedero reciprocamente la morte; Mordret; Vanni de’ Cancellieri detto Focaccia; Sassolo Mascheroni; e Camicione de’ Pazzi che aspetta il congiunto Carlino, traditore più di lui. Nella zona detta Antenora i dannati nel ghiaccio hanno la testa rivolta in alto: sono i traditori della patria e del partito. Ecco Bocca degli Abati, che tradì i Guelfi a Montaperti; Buoso da Duera che tradì il re Manfredi, Gano di Maganza e altri che Bocca elenca a Dante. Dante chiede poi il nome di due dannati, uno dei quali rode il capo all’altro.

Canto XXXIII: Il primo è il conte Ugolino della Gherardesca e l’altro è l’arcivescovo Ruggeri, che insieme al conte condannò, ingiustamente, figli e nipoti innocenti. Nella zona detta Tolomea sono puniti i traditori degli amici e dei commensali, anch’essi nel ghiaccio e col viso rivolto così in alto che le lacrime si congelano. Dante vi trova Frate Alberigo dei Manfredi, che fece uccidere a un banchetto dei parenti, e Branca d’Oria, che in modo simile uccise il suocero Michele Zanche.

Canto XXXIV: Nella quarta zona, o Giudecca, interamente immersi nel ghiaccio sono i traditori dei benefattori. Ma ecco Dante e Virgilio di fronte a Lucifero, fino al petto nel lago di ghiaccio. Gigantesco, ha tre facce, una gialla, una vermiglia, una nera. Con ogni bocca dilania un peccatore (traditore dell’autorità politica o religiosa): con quella centrale maciulla Giuda, con la sinistra Bruto, con la destra Cassio. Dopo questa visione, Virgilio conduce Dante fuori dell’Inferno, facendogli oltrepassare il centro della Terra. Così che, quando emergono fuori da un buio passaggio alla superficie, si trovano nell’emisfero australe.

PURGATORIO

Canto I: Dante uscito dall’Inferno con Virgilio, è sulla spiaggia sotto il monte del Purgatorio. Apparso improvvisamente, Catone Uticense, custode del Purgatorio, apostrofa severamente quelli che crede due dannati. Rassicurato da Virgilio, ordina che Dante si cinga i fianchi di un giunco e si lavi con la rugiada gli occhi che hanno visto l’Inferno.

Canto II: Sta per sorgere il sole e appare sul mare una navicella guidata da un angelo nocchiero che fa sbarcare molte anime. Tra queste è un amico di Dante, Casella, che lo abbraccia e gli canta una delle canzoni del Convivio: «Amor che nella mente mi ragiona». Catone interviene nuovamente a sollecitare Dante e le anime.

Canto III: Dante e Virgilio, giunti ai piedi del monte, ripidissimo, trovano una prima schiera di penitenti: sono gli scomunicati pentiti in fin di vita, costretti a stare nell’antipurgatorio trenta volte il tempo della scomunica, camminando lentissimamente. Uno di essi è Manfredi, nipote dell’imperatrice Costanza, che narra la sua morte nella battaglia di Benevento.

Canto IV: Dopo una salita faticosa, Dante e Virgilio giungono al primo balzo del monte. Virgilio spiega a Dante, stupito di vedere il Sole a sinistra, che Gerusalemme e Purgatorio sono agli antipodi. Perciò chi stando a Gerusalemme vede il sole salire nel cielo da destra, nel Purgatorio lo vede al lato opposto. Dante riconosce poi Belacqua, un pigro e tranquillo fiorentino, che è tra i negligenti che si pentirono solo in punto di morte. Dopo che Belacqua ha spiegato a Dante che egli aspetta di passare tanto tempo quanto ha vissuto, prima di entrare nel vero Purgatorio, i due poeti riprendono a salire.

Canto V: Incontrano la terza schiera dei negligenti, quelli morti di morte violenta. Accortisi che Dante è vivo dall’ombra gettata dal suo corpo, lo pregano di guardare se riconosce qualcuno per cui impetrare suffragi. Pur non conoscendo nessuno, Dante promette di esaudirli. Si fanno avanti allora Iacopo del Cassero, ucciso dai sicari di Azzo VIII in una palude, e Buonconte da Montefeltro, ucciso a Campaldino. Ultima è Pia dei Tolomei.

Canto VI: Tra le altre anime che chiedono suffragi, Dante riconosce Benincasa da Laterina, Guccio dei Tarlati e altri. Un’anima sta in disparte: è Sordello, poeta mantovano, che Virgilio, anch’egli mantovano, abbraccia. Dante impreca contro l’Italia i cui cittadini sono in perenne discordia, e chiude la sua invettiva con un’apostrofe ironica a Firenze.

Canto VII: Sordello guida Dante e Virgilio in una valletta fiorita, dove attendono di entrare nel Purgatorio i principi negligenti. Sordello addita ai compagni alcune di quelle anime: Rodolfo d’Asburgo, Ottocaro di Boemia, Filippo III l’Ardito, re di Francia, Enrico di Navarra, Pietro III d’Aragona e Carlo I d’Angiò. Indica anche Arrigo III d’Inghilterra e Guglielmo VII, marchese di Monferrato.

Canto VIII: Scende la sera, le anime pregano. Nonostante il buio, Dante riconosce l’amico Nino Visconti, giudice di Sardegna, che si duole della moglie che l’ha dimenticato. Si avvicina Corrado Malaspina, discendente di Corrado il Vecchio. Dante gli fa l’elogio delle virtù della sua famiglia, e Corrado gli predice che questa sua opinione avrà ragione di essere rafforzata prima che passino sette anni.

Canto IX: Dante sogna di essere rapito da un’aquila che lo trasporta sino alla Sfera del Fuoco dove ambedue bruciano. Rassicurato da Virgilio, procedono poi verso la porta del Purgatorio che è guardata da un angelo. Egli incide con la spada sette P sulla fronte di Dante, ammonendolo a lavare (purificare) queste piaghe una volta dentro al Purgatorio. Apre poi la porta.

Canto X: Varcata la porta, salgono per uno stretto sentiero fino a una cornice o ripiano la cui costa interna è di marmo bianco, scolpito con bassorilievi che esaltano gli esempi di umiltà. È infatti il luogo di pena dei superbi, che avanzano curvi sotto pesantissimi macigni, considerando gli esempi offerti dai bassorilievi: la Vergine che risponde all’angelo Gabriele; il trasporto dell’Arca Santa, davanti alla quale David non si vergogna di danzare, e Traiano imperatore che si china ad ascoltare le lagnanze di una vedovella.

Canto XI: I superbi pregano, recitando il paternoster. Tra di loro Omberto Aldobrandeschi, ucciso dai senesi, Oderisi da Gubbio, il grande miniatore, e Provenzan Salvani.

Canto XII: Proseguendo, Dante vede scolpiti nella costa esempi di superbia punita: Lucifero, Briareo, i Giganti, Nembrot, Niobe, Saul, Aracne, e poi Roboamo in fuga, Erifile uccisa dal figlio, Sennacherib ucciso anch’egli dai figli, Ciro ucciso dalla regina Tamiri; Oloferne ucciso mentre gli assiri fuggono, e infine Troia ridotta in cenere. L’Angelo dell’Umiltà cancella una P dalla fronte di Dante, e conduce i poeti a una stretta scala.

Canto XIII: Nella seconda cornice spiriti invisibili gridano esempi di carità. Qui sono puniti gli invidiosi, vestiti di cilicio, con gli occhi cuciti da fil di ferro: seduti lungo la costa, cantano le litanie dei santi, ascoltando, oltre agli esempi di carità, quelli di invidia punita. Tra loro è la senese Sapia, che fu in vita assai più lieta dei danni altrui che delle sue fortune.

Canto XIV: All’anima del romagnolo Guido del Duca che gli domanda da dove egli venga, Dante indica con una perifrasi la Val d’Arno. Un’altra anima, Rinieri da Calboli, si meraviglia. Guido gli risponde che, qualunque sia il motivo del ritegno di Dante, è giusto che non si nomini più la Val d’Arno ed esce in una invettiva contro la Toscana. Prosegue con un’altra invettiva contro la Romagna, dove sono scomparsi i signori cortesi e liberali di un tempo.

Canto XV: Oltrepassato lo splendente Angelo della Misericordia che cancella la seconda P dalla fronte di Dante, salgono alla terza cornice, nella quale sono puniti gli iracondi. Dante, come in estasi, vede esempi di mansuetudine.

Canto XVI: In un denso fumo camminano gli iracondi, recitando l’Agnus Dei. Parla a Dante il virtuoso Marco Lombardo, spiegandogli la teoria del libero arbitrio e la causa della corruzione nel mondo (il malgoverno di pontefici e imperatori). La Lombardia è portata a esempio di malgoverno e corruzione.

Canto XVII: Uscendo dalla terza cornice, compaiono le visioni di ira punita. L’Angelo della Pace, custode della terza cornice, cancella la terza P dalla fronte di Dante. Prima di salire alla quarta cornice, Virgilio spiega a Dante l’ordinamento morale del Purgatorio.

Canto XVIII: Sopravviene una schiera di accidiosi, puniti nella quarta cornice (dove sono saliti intanto Dante e Virgilio). Costretti a correre frettolosamente, sollecitandosi a vicenda, si gridano esempi di sollecitudine. Uno di essi, che suggerisce ai poeti il modo di salire alla quinta cornice, è l’abate di San Zeno al tempo del Barbarossa, che predice l’Inferno per Alberto della Scala. Uditi esempi di accidia punita, Dante si addormenta.

Canto XIX: Dante sogna una donna pallida, guercia e balbuziente, che mentre egli la guarda diviene seducente. Ma Virgilio, afferrata la donna ne lacera le vesti mostrando il suo fetido ventre a Dante che si sveglia. Mentre escono dalla cornice, l’Angelo della Sollecitudine cancella la quarta P dalla fronte di Dante. Virgilio spiega a Dante il suo sogno, che simboleggia nella donna balbuziente i beni terreni oggetto dell’amore peccante per troppo vigore, punito nelle cornici superiori. Giungono intanto alla quinta cornice, dove giacciono bocconi, con mani e piedi legati, gli avari e i prodighi. Parla a Dante papa Adriano V, e gli indica la via da seguire.

Canto XX: Una voce grida esempi di povertà e liberalità. Chi grida così è Ugo Capeto che parlando con Dante maledice tutti i Capetingi, accennando alla venuta in Italia di Carlo d’Angiò, e a Filippo il Bello che catturerà il papa Bonifacio VIII e si impossesserà delle ricchezze dei templari. Segue un terremoto e un Gloria in excelsis viene cantato dagli angeli.

Canto XXI: Un’anima li saluta cortesemente e spiega loro la ragione del terremoto e del canto: essi avvengono solo quando un’anima ormai purificata si sente degna di salire al cielo. Egli ha espiato la sua colpa per più di cinquecento anni e solo adesso ha sentito il desiderio di salire al Cielo. Spiega infine che egli è il poeta Stazio, vissuto ai tempi di Tito ma che rimpiange di non esser vissuto ai tempi di Virgilio.

Canto XXII: I tre poeti procedono insieme. All’uscita della quinta cornice l’Angelo della Giustizia cancella la quinta P della fronte di Dante. In cammino Stazio spiega che egli peccò di prodigalità e che si convertì al cristianesimo illuminato dalle parole della IV egloga di Virgilio, nella quale predice la venuta del Redentore. Chiede poi notizie di Terenzio, Cecilio, Plauto, Vario. Virgilio gli risponde che si trovano nel Limbo, insieme a Persio, Omero, Euripide, Antifonte, Simonide, Agatone. Giunti alla sesta cornice, dove sono puniti i golosi, odono voci gridare esempi di temperanza.

Canto XXIII: I golosi sono costretti a soffrire la fame e la sete passando sotto un albero carico di frutti e accanto a una cascata d’acqua, e cantano la preghiera Labia mea Domine. Tra queste anime Dante incontra l’amico Forese Donati.

Canto XXIV: Dopo aver detto a Dante che Piccarda Donati, sua sorella, è in Paradiso, Forese gli addita alcune anime: Bonagiunta da Lucca, papa Martino IV e altri. Dante parla del dolce stil novo a Bonagiunta ed egli replica che ora comprende perché lui, Iacopo da Lentini e Guittone d’Arezzo ne rimasero fuori, non seguendo la vera ispirazione dettata da amore. Forese predice poi la morte ignominiosa di suo fratello Corso Donati. In lontananza Dante vede un altro albero mistico, carico di frutti verso i quali tende le mani una folla di anime. Una voce ricorda che quell’albero deriva dall’albero di Adamo ed Eva, e grida esempi di golosità punita. L’Angelo dell’Astinenza cancella un’altra P dalla fronte di Dante.

Canto XXV: Mentre salgono alla settima cornice Stazio spiega la teoria della generazione umana e la formazione delle ombre dopo la morte del corpo. Giungono infine alle fiamme in cui i lussuriosi espiano le loro colpe, scambiandosi baci fraterni e cantando Summae Deus clementiae: gli esempi di purezza citati da loro sono Maria Vergine, Diana e i coniugi casti.

Canto XXVI: I lussuriosi sono divisi in due schiere opposte che quando si incontrano si abbracciano brevemente: sono i sodomiti e i lussuriosi propriamente detti, che non seppero frenare la natura. Nella seconda schiera Dante trova Guido Guinizelli e gli dimostra venerazione e affetto. Ma Guido si schermisce: accanto c’è un altro più grande, Arnaldo Daniello. Questi in lingua provenzale dice di espiare cantando e piangendo le passate follie.

Canto XXVII: Un angelo che canta Beati mundo corde li invita a passare oltre le fiamme. Virgilio sprona Dante esitante ricordandogli che dopo la parete di fiamme troverà Beatrice. Superate le fiamme, giungono alla scala che porta all’Eden: lì l’Angelo della Castità cancella la settima P dalla fronte di Dante. È notte. Dante, Virgilio e Stazio sostano nella salita: a Dante appare in sogno una donna che dice di essere Lia e va intrecciando ghirlande di fiori. All’alba, Virgilio dice a Dante che egli ormai ha raggiunto una volontà diritta e sana e può essere signore di sé stesso.

Canto XXVIII: Dante si addentra con Virgilio e Stazio nella foresta divina. Ivi incontra una donna sola che va cogliendo fiori, Matelda, cortese e sorridente. Ella gli spiega, vedendo la sua meraviglia, come mai vi siano acqua e vento nel Paradiso terrestre. L’acqua viene da una sorgente divina e dà origine al Letè che cancella il ricordo delle colpe e all’Eunoè che rafforza invece la memoria del bene fatto. Il vento è causato dall’aria che si muove insieme al Primo Mobile.

Canto XXIX: Insieme essi risalgono la riva del Letè. Una grande luce e una melodia preparano Dante alla vista di una mistica processione. Sette candelabri d’oro lasciano una scia luminosa nella quale sfilano a due a due ventiquattro seniori, dopo i quali appaiono quattro animali simili a quelli descritti dal profeta Ezechiele. In mezzo a loro è un carro trionfale tirato da un grifone. A destra del carro vengono danzando tre donne: a sinistra quattro. Dopo di loro avanzano due vecchi e quattro personaggi di umile aspetto e un altro vecchio che procede dormendo. Davanti a Dante la processione si arresta.

Canto XXX: I ventiquattro seniori cantano Veni sponsa de Libano: Dante vede allora apparire, vestita di fiamma con un verde manto e cinta di olivo, Beatrice. Si volge verso Virgilio per confidargli il suo turbamento, ma Virgilio è scomparso. Beatrice narra agli angeli presenti la storia del traviamento di Dante.

Canto XXXI: Ai nuovi rimproveri, Dante confessa turbato le sue colpe. Beatrice invita Dante, che sta con gli occhi a terra, a guardarla: la sua bellezza rifulge in modo tale che Dante, schiacciato dai propri peccati, sviene. Matelda lo immerge allora nel Letè dove Dante riprende i sensi. Lo conduce poi davanti a Beatrice.

Canto XXXII: Mentre Dante contempla fissamente Beatrice, la processione torna indietro verso oriente. Giunti a un albero altissimo e spoglio (l’albero di Adamo ed Eva), il Grifone vi lega il timone del carro, e l’albero rinverdisce. Si innalza un canto soave e Dante si addormenta. Lo risveglia Matelda: la processione sta tornando in cielo, Beatrice è seduta sotto l’albero mistico in compagnia delle sette donne recanti in mano i sette candelabri. Volgendosi al carro, Dante vede successivamente un’aquila che gli piomba addosso, una volpe che si avventa al fondo del carro ed è cacciata da Beatrice, e la terra che si apre fra le due ruote e fa uscire dal suo seno un drago che asporta parte del fondo del carro. Sette teste spuntano sul carro, sul quale appare una meretrice flagellata da un gigante che scioglie il carro dall’albero e si allontana con esso.

Canto XXXIII: Beatrice, rattristata dalle vicende del carro, si incammina preceduta dalle sette donne e seguita da Dante, Stazio e Matelda. Beatrice profetizza a Dante la venuta di un messo di Dio che ucciderà la meretrice e il gigante e lo esorta a riferire agli uomini ciò che ha visto, particolarmente l’albero denudato due volte, da Adamo e dal gigante. Lo invita poi a bere l’acqua dell’Eunoè: guidati da Matelda, Dante e Stazio bevono le dolci acque del fiume. Dante si sente rinnovato e puro, pronto a salire alle stelle.

PARADISO

Canto I: Lodando la gloria di Dio e invocando l’aiuto di Apollo, Dante inizia il racconto della sua ascesa all’Empireo. Tornando dall’Eunoè vede Beatrice fissare gli occhi nel Sole: egli fa altrettanto ma poi li distoglie per fissare gli occhi di Beatrice. Egli sente l’armonia delle sfere e vede la luce farsi intensissima: Beatrice gli spiega che stanno ascendendo attraverso la Sfera di Fuoco, verso il cielo, dimora e patria delle anime. L’ascesa di Dante è un fenomeno naturale, spiega Beatrice, essendo egli ormai purificato da ogni macchia.

Canto II: Dante è giunto con Beatrice nel punto del cielo dove è incastonata la Luna, lucida e spessa come un diamante sotto il sole: e chiede a Beatrice come mai dalla terra si vedano delle macchie sulla superficie della Luna. Beatrice spiega la vera causa delle macchie.

Canto III: Come i volti appaiono evanescenti se visti attraverso vetri trasparenti o acque tranquille, così appaiono agli occhi di Dante le anime del cielo della Luna, mosso dagli Angeli. Tra loro è Piccarda Donati. Ella spiega che quel cielo è assegnato agli spiriti che mancarono ai voti. Narra poi che fu rapita dal chiostro da uomini usi al male. Un’altra anima aggiunge di aver subito la stessa vicenda perché dal chiostro fu trascinata a forza nel mondo: è l’imperatrice Costanza, madre di Federico II.

Canto IV: Dante esprime due dubbi a Beatrice: come può diminuire il merito l’aver rotto il voto costretti dalla violenza? E, se le anime appaiono in cieli diversi, è vera la dottrina di Platone, che le anime tornano alle stelle? In realtà, spiega Beatrice, tutti i Beati hanno sede nell’Empireo, ma vengono mostrati a Dante nei diversi cieli affinché egli abbia un’immagine sensibile dei differenti gradi di beatitudine. Quanto al primo dubbio, quegli spiriti non opposero resistenza assoluta alla violenza. Chiede allora Dante se le opere buone non possono soddisfare, in parte, i voti non adempiuti.

Canto V: Beatrice dimostra a Dante la santità del voto. Salgono poi al cielo di Mercurio, mosso dalle Intelligenze degli Arcangeli. Ivi, avvolti di luce splendente, sono gli spiriti attivi. Uno di loro si rivolge a Dante.

Canto VI: Lo spirito è quello dell’imperatore Giustiniano, convertito da Agapito alla fede cristiana. Egli narra le vicende dell’aquila romana (imperiale) dall’epoca in cui Costantino la trasferì a Bisanzio fino a quando non pervenne a lui, che riordinò le leggi romane, affidando la cura delle armi al grande Belisario. Di lì Giustiniano passa a commentare le passate grandezze dell’aquila di Roma, degna di reverenza fin da quando morì per il suo trionfo Pallante. Elencate le conquiste maggiori, afferma che essa vendicò la morte di Cristo con la distruzione di Gerusalemme a opera di Tito e condanna le divisioni fra guelfi e ghibellini. Rispondendo a una domanda di Dante, accenna poi alla condizione dei beati di quel cielo: essi sono spiriti che in vita furono attivi per conquistarsi la gloria. Tra di loro, aggiunge, vi è l’anima di Romeo di Villanova, ministro di Raimondo Berengario, conte di Provenza, le figlie del quale fece sposare ad altrettanti re, partendosi poi dalla corte povero come v’era giunto.

Canto VII: Scomparso Giustiniano, Beatrice previene un dubbio di Dante: come mai l’imperatore ha detto che la morte di Cristo (che fu giusta vendetta del peccato di Adamo) venne giustamente punita con la distruzione di Gerusalemme? Risponde Beatrice, che se la pena della croce fu giusta se considerata inflitta alla persona umana del Cristo, essa fu ingiusta in rapporto alla sua natura divina. Prosegue dicendo che Dio ha scelto la morte del figlio come mezzo di redenzione del genere umano perché l’unica che comprenda insieme misericordia e giustizia.

Canto VIII: Salgono nel cielo di Venere, mosso dai Principati, nel quale si fanno incontro a Dante i luminosi spiriti che furono amanti del Bene. Si rivolge al poeta l’anima di Carlo Martello.

Canto IX: Dopo aver profetizzato a Dante, che però non li narra, i mali che si abbatteranno sugli Angioini, Carlo si allontana. Si rivolge allora al poeta Cunizza da Romano, sorella di Ezzelino, che ebbe in vita innata inclinazione amorosa che volta poi a Dio fece la sua beatitudine. Profetizza la rovina che toccherà alle città venete ribelli all’autorità imperiale. Dopo di lei si fa avanti Folchetto di Marsiglia, il trovatore. Egli indica a Dante una luce vicina: è Raab, la meretrice di Gerico che aiutò Giosuè. Da ciò Folchetto prende lo spunto per una invettiva contro la Curia che ha dimenticato la sua missione spirituale.

Canto X: Nel cielo del Sole, retto dalle Potestà, Dante vede gli spiriti sapienti splendere di inaudito fulgore, disposti in tre corone concentriche. Uno di essi è Tommaso d’Aquino che indica al poeta i beati che compongono la sua corona: Alberto Magno, Graziano, Pietro Lombardo, Salomone, Dionigi l’Areopagita, Orosio, Boezio, Isidoro, Beda, Riccardo di San Vittore e Sigieri di Brabante.

Canto XI: San Tommaso, dopo aver fatto un alto elogio di san Francesco del quale narra rapidamente la vita, passa a biasimare la decadenza dei domenicani, il cui ordine fu fondato da un santo ben grande se Dio lo fece compagno di san Francesco nella salvezza della Chiesa.

Canto XII: San Bonaventura, francescano, prende la parola, facendo l’elogio di san Domenico, del quale narra la vita, e termina biasimando la decadenza dei francescani, che interpretano la Regola o con troppa mitezza o con rigidezza. Indica infine a Dante i dodici beati della sua corona.

Canto XIII: San Tommaso scioglie un dubbio di Dante: perché, parlando di Salomone, ha detto «a veder tanto non surse il secondo»? La perfezione è solo delle creature create immediatamente da Dio. Ma la sapienza chiesta da Salomone a Dio si riferiva solo a quella richiesta a uno statista, a un re. Perciò non vi è contraddizione.

Canto XIV: Beatrice si fa interprete di un nuovo dubbio di Dante: come potranno i beati, dopo la Resurrezione, conservare il loro splendore, e se gli occhi reggeranno a tanta luce. Risponde Salomone che dopo la Resurrezione saranno in stato di maggiore perfezione, e quindi ancor più splendenti, e che i sensi saranno adeguati alla beatitudine. Dante e Beatrice salgono poi nel cielo di Marte, mosso dalle Virtù, dove si trovano gli spiriti militanti, che Dante vede disporsi a formare una croce luminosa, in mezzo alla quale lampeggia Cristo.

Canto XV: I beati, che cantavano un inno in lode di Cristo, tacciono per dar modo a Dante di parlare. Gli viene incontro uno spirito che lo saluta con affetto: è il suo trisavolo Cacciaguida che lo prega di suffragi per il figlio Alighiero che per il peccato di superbia è da più di cent’anni in Purgatorio; passa poi a lodare i costumi dell’antica Firenze. Accenna alla sua vita di militare sotto Corrado III di Svevia che lo fece cavaliere e con il quale combatté in Terra Santa dove fu ucciso.

Canto XVI: Dante, compiaciuto della nobiltà della sua famiglia, chiede a Cacciaguida in che anno nacque, chi furono i suoi antenati, quanti erano allora gli abitanti di Firenze, e quali le principali famiglie. Cacciaguida risponde alle domande.

Canto XVII: Dante interroga allora Cacciaguida sul proprio futuro. L’avo gli predice l’esilio a opera dei suoi nemici: accolto da Bartolomeo della Scala, conoscerà Cangrande, del quale Cacciaguida tesse l’elogio. Esorta poi Dante a non temere di riferire ciò che ha veduto nel regno d’Oltretomba, anche se ciò riuscirà amaro ad alcuni, perché la sua parola sarà di ammaestramento a chi saprà meditarla.

Canto XVIII: Cacciaguida indica a Dante otto grandi spiriti di Marte: Giosuè, Giuda Maccabeo, Carlo Magno, Orlando, Guglielmo d’Orange, Rinoardo, Goffredo di Buglione, Roberto Guiscardo. Dante sale poi con Beatrice al cielo di Giove, retto dalle Dominazioni, e vi vede gli spiriti giusti formare volando sfavillanti le lettere di una sentenza biblica (Diligite iustitiam qui iudicatis terram) e la figura di un’aquila. Nel vederla Dante riflette sulla giustizia nel mondo e lancia ancora un’invettiva contro la curia romana e il mercato che si fa nella chiesa.

Canto XIX: L’aquila parla, esprimendo il pensiero di tutti i beati che la formano, e dimostra a Dante, che voleva sapere se chi non fu in grado di conoscere la fede cristiana deve essere dannato, l’imperscrutabilità della giustizia divina: benché non vi sia salvezza senza la fede, molti che hanno sulle labbra Cristo saranno nel giorno del Giudizio più lontano da lui di altri che mai lo conobbero.

Canto XX: L’aquila indica poi a Dante gli spiriti che compongono il suo occhio: Davide, Traiano, Ezechia, Costantino, Guglielmo d’Altavilla e il troiano Rifeo, chiarendo poi il dubbio di Dante sulla salvezza dell’imperatore romano e dell’eroe pagano.

Canto XXI: Dante e Beatrice salgono nel cielo di Saturno, mosso dai Troni. Per una scala dorata (la scala di Giacobbe) salgono e scendono gli spiriti contemplanti. Uno di essi si ferma accanto a Dante spiegando che essi non cantano, così come Beatrice non sorride, perché Dante non potrebbe sopportare la bellezza del Paradiso in tutto il suo splendore, che va aumentando. Spiega inoltre che egli fu il cardinale Pier Damiani di Fonte Avellana e visse una vita di penitenza in un eremo sotto il monte Catria. Conclude biasimando il lusso in cui vivono i prelati.

Canto XXII: Avanza poi san Benedetto che narra brevemente la sua vita e l’istituzione del suo Ordine. Indica tra gli altri spiriti san Macario e san Romualdo, e termina biasimando la decadenza degli ordini monastici e in particolare di quello benedettino. Beatrice spinge poi Dante su per la scala dorata verso il cielo delle Stelle Fisse, mosso dai Cherubini. Trovandosi nella costellazione dei Gemelli Dante prega queste stelle, sotto le quali è nato. Vede sotto di sé i sette cieli e la Terra, piccolissima; la Luna senza macchie; il Sole, di cui riesce a sopportare il fulgore, e tutti gli altri pianeti.

Canto XXIII: Beatrice si volge verso il mezzo del cielo, dove, tra migliaia di luci, Dante vede un Sole abbagliante dal quale traspare la figura di Cristo, così luminosa che il poeta non può sopportarne la vista. Anche il volto di Beatrice risplende tanto da superare ogni descrizione. Dante rivolge di nuovo gli occhi ai beati in mezzo ai quali distingue, ora che Cristo è risalito nell’Empireo, la Vergine: su di lei, in forma di corona luminosa, scende l’Arcangelo Gabriele. Maria torna con lui nell’Empireo accompagnata dallo sguardo di tutti i beati.

Canto XXIV: I beati, invitati da Beatrice a dare un po’ della loro sapienza a Dante, gli si fanno intorno fiammeggiando come comete. San Pietro, pregato da Beatrice, interroga Dante sulla Fede. Richiesto di dire che cosa sia la Fede, se egli la possegga, donde gli venga e perché egli ritiene che le Sacre Scritture siano ispirate da Dio, Dante risponde così lucidamente da meritare l’approvazione di Pietro, che gli domanda, infine, che cosa creda e perché. Anche sull’oggetto della sua fede Dante risponde correttamente e san Pietro lo benedice approvandolo.

Canto XXV: Intanto un’altra luce, quella di san Iacopo di Galizia, gli si avvicina, invitato da Beatrice, per esaminarlo sulla Speranza. Alle domande: che cosa sia la Speranza, se la possegga e donde gli è venuta, Dante risponde con sicurezza. E così fa alla domanda successiva: che cosa gli prometta la Speranza. Anche san Iacopo mostra la sua approvazione a Dante. Al loro gruppo si aggiunge san Giovanni, che dichiara falsa la leggenda che egli sia in Paradiso con il suo corpo. Egli risorgerà insieme agli altri beati.

Canto XXVI: San Giovanni esamina Dante sull’oggetto della Carità e sulle ragioni che l’hanno spinto ad amare Dio, e Dante risponde meritando la sua approvazione mentre tutti i beati alzano un canto di lode a Dio. Dante vede un lume accanto ai tre Apostoli: è Adamo, il primo uomo creato da Dio. Dante gli si inchina con reverenza e gli chiede da quanto tempo fu creato, quanto tempo restò nell’Eden, quale fu il peccato che suscitò la collera di Dio, e quale fu il suo linguaggio, domande a cui Adamo risponde.

Canto XXVII: San Pietro scaglia una violenta invettiva contro la corruzione dei pontefici nominando Giovanni XXII e il guascone Clemente V che stanno sfruttando il patrimonio acquistato col sangue dei martiri. Mentre i beati tornano nell’Empireo, Dante sale con Beatrice al Primo Mobile, le cui Intelligenze motrici sono i Serafini. Beatrice, dopo avergli descritto il moto dell’universo, deplora la corruzione dell’umanità.

Canto XXVIII: Negli occhi di Beatrice è riflesso un punto luminoso intorno al quale ruotano nove cerchi di fuoco. Il punto luminoso è Dio, e i nove cerchi gli ordini angelici, che si muovono tanto più veloci quanto più sono vicini all’oggetto del loro amore. Essi appaiono di grandezza inversa a quella dei cieli, ma la corrispondenza fra cerchi angelici e cieli deve essere valutata dall’intensità della virtù che li muove, e non dalla grandezza apparente. Poi Beatrice spiega a Dante l’ordine dei cori angelici, distribuiti in tre gerarchie.

Canto XXIX: Beatrice spiega a Dante che gli angeli vennero creati da Dio non per accrescere la sua beatitudine, ma per manifestare la sua bontà. Appena creati, una parte degli angeli precipitò sulla Terra a causa della superbia di Lucifero mentre gli altri divennero incapaci di peccare. Beatrice deplora poi i cattivi predicatori, che si perdono in fantasticherie astruse. Dice infine che il numero degli angeli è inconcepibile e che, ricevendo la luce di Dio in modi diversi, ardono di amore più o meno intenso.

Canto XXX: Dante e Beatrice sono nell’Empireo e la bellezza di Beatrice è aumentata a tal punto da trascendere l’intelligenza umana. Davanti a loro splende una fiumana di luce che scorre tra due rive coperte di fiori, e che assume a poco a poco forma circolare mentre i fiori e le faville che escono dal fiume si mutano in angeli e beati. In quella luce, che proviene da Dio, si specchiano i beati disposti in mille gradini circolari formando l’immagine di una rosa. Dante viene condotto da Beatrice, al centro della Rosa celeste.

Canto XXXI: Giunti al terzo giro della Rosa, mentre Dante contempla gli angeli che sciamano tra Dio e i beati, Beatrice torna al suo seggio silenziosamente. Dante trova al suo posto san Bernardo. Ringraziata con devozione Beatrice che gli sorride da lontano, Dante guarda nella direzione indicatagli da san Bernardo e vede la Vergine in mezzo a migliaia di angeli, e ai beati che ella accende di gioia.

Canto XXXII: San Bernardo indica a Dante i beati della Rosa celeste: ai piedi di Maria, Eva, e più in basso, nel terzo ordine, Rachele e Beatrice; sotto di loro Sara, Rebecca, Giuditta e Ruth; alla sinistra della Vergine coloro che credettero in Cristo venturo; alla destra della Vergine coloro che credettero in Cristo venuto; di fronte san Giovanni Battista, san Francesco, san Benedetto, sant’Agostino e altri ancora. Nella metà inferiore della Rosa stanno le anime dei bambini salvi non per merito loro ma per quello dei loro genitori. Davanti alla Vergine è l’Arcangelo Gabriele che apre le ali cantando Avemaria. A sinistra di Maria è Adamo, alla destra san Pietro e accanto a lui san Giovanni Evangelista. Mosè è accanto ad Adamo e sant’Anna è di fronte alla figlia. Di fronte ad Adamo, santa Lucia, che soccorse Dante.

Canto XXXIII: Bernardo, rivolgendosi alla Vergine, la elogia con altissime e semplici parole, che rievocano il miracolo dell’Incarnazione, e la prega di far sì che Dante, grazie alla sua intercessione, possa godere della visione di Dio. La Vergine, fissando benevolmente Bernardo, annuisce levando poi gli occhi a Dio. Quando Bernardo invita Dante a guardare in alto egli sta già fissando quella che è la sola vera luce. Egli vede la forma universale (l’unità di Dio) e la Trinità, in forma di tre cerchi di diversi colori il primo dei quali pare riflesso nell’altro, e il terzo simile a fuoco nascere dagli altri due. Il secondo dei tre cerchi gli appare dipinto dell’effigie umana ed egli cerca con tutte le sue forze di comprendere quella visione (l’Incarnazione) ma non vi riuscirebbe senza un’illuminazione improvvisa che permetta alla mente di compiere ciò che vuole. Ma già l’amore che tutto muove volge il desiderio e la mente di Dante come una ruota che è mossa da moto uniforme.





Elegia di Madonna Fiammetta (1344-45) romanzo di G. Boccaccio ║ Fiammetta narra in prima persona le sue disavventure. Quando ha incontrato Panfilo l’ha subito amato, ricambiata. Ma dopo che Panfilo è partito per Napoli chiamato dal padre, non ha di lui che notizie contraddittorie: prima le dicono che Panfilo si è sposato, poi che in realtà è il padre di Panfilo che ha preso moglie, ma che Panfilo è innamorato di un’altra donna. Fiammetta è disperata e tenta il suicidio. Quando viene annunciato il ritorno di Panfilo, riprende a sperare: ma l’amante non compare ed ella trova conforto solo nel pensare a tutti quelli che soffrono per amore. Nel romanzo hanno il ruolo di consolatori di Fiammetta l’ignaro marito e la vecchia balia di lei.


Fiore, Il poemetto didascalico-allegorico datato al terzultimo o penultimo decennio del sec. XIII ║ Consiste in una corona di 232 sonetti che fondono e adattano al volgare italiano le due parti del Roman de la Rose, espungendone le disquisizioni dottrinali e arricchendone invece gli spunti politici, con trasparenti allusioni alle lotte fiorentine tra borghesi e magnati. L’autore è un «ser Durante», che, già alla prima edizione dell’opera (1881), fu cautamente identificato con Dante. L’attribuzione, negata da molti filologi, è stata ribadita con argomenti stilistici da Gianfranco Contini, il quale ha ravvisato nel Fiore la più compiuta espressione dell’arte comico-realistica di Dante giovane; l’orgia di francesismi, secondo quest’interpretazione, avrebbe un intento parodistico-caricaturale.


Fiore di virtù compilazione prosastica in volgare, attribuita da alcuni manoscritti a Tommaso Gozzadini e composta forse a Bologna verso il 1320 ║ È divisa in 35 capitoli, ciascuno dei quali esamina un vizio e la virtù corrispondente, personificandoli in animali: a una definizione teologica (sulla traccia della Summa di san Tommaso) seguono un bestiario moralizzato (desunto dal De proprietatibus rerum di Bartolomeo Anglico) e, infine, una serie di massime e raccontini esemplari ispirati a enciclopedie e novelle latine medievali. Più che la novità strutturale e il disinvolto uso del volgare, colpisce nel fortunato repertorio l’attenzione al problema della natura e dell’origine della nobiltà, discusso sulla base delle teorie stilnovistiche e dantesche.


Fioretti di san Francesco traduzione in volgare, compiuta da un anonimo toscano, forse un senese, nel ventennio 1370-90, degli Actus beati Francisci et sociorum eius, redatti, pare, tra la fine del Duecento e i primi del Trecento da frate Ugolino di Monte Santa Maria ║ L’originale latino venne rivisto e ridotto, con sufficiente fedeltà, dal volgarizzatore che, omettendo la parte dottrinaria, compì una scelta (donde il titolo di Fioretti, «piccoli fiori») di 53 episodi edificanti della vita del santo e dei suoi discepoli. L’opera trasporta dal passato la grande leggenda francescana e, con preciso impegno letterario, trasfigura, sfumandone l’alone tonale, il candore miracoloso della «perfetta letizia» in fattivo, operante mito. Gli esempi più rappresentativi del clima incantato del racconto, raggiunto tramite un dettato limpidissimo, sono i deliziosi dialoghi tra san Francesco e frate Leone e la storia del lupo di Gubbio, dove il nuovo messaggio evangelico appare incarnato nella vita e nella parola del frate umbro.


Milione, Il (1299) relazione di viaggi di Marco Polo ║ I primi tredici capitoli dell’opera contengono il racconto dei due viaggi compiuti dai Polo: partiti Niccolò e Matteo da Venezia per «mercatanzia», giunti a Costantinopoli, si recarono in Soldania sul Mar Nero, a Bolgara sul Volga e poi attraverso l’Asia centrale fino all’estremo Oriente alla corte di Cublai Can (il «Gran Cane»), che accolse con grandi onori i due fratelli, affidando loro alcuni messaggi per il papa e altre ambascerie. Dopo l’avventuroso ritorno a Venezia Niccolò, riabbracciato il figlio quindicenne Marco, lo condusse con sé in un nuovo viaggio che doveva riportarli alla corte del Gran Cane. Qui Marco «diventò uomo savio e di grande valore», compiendo per conto del Gran Cane molte missioni e ambascerie. Trascorsi parecchi anni, i tre nobili veneziani partirono nel 1291 dalla reggia del sovrano tartaro, cogliendo l’occasione di una spedizione per scortare fino alla Persia la principessa Cacacin che doveva unirsi in matrimonio col re Argon. Il viaggio, che si svolse in gran parte per mare, fu pieno di pericoli e di incognite; compiuta, quindi, la loro missione, i «tre Latini» ripresero la strada del ritorno e attraverso «Tripisonde» sul Mar Nero, Costantinopoli e Negropante giunsero nel 1295 a «Vinegia». Gli altri capitoli – la parte più rilevante dell’opera – costituiscono un’immensa rassegna dei luoghi, descritti con ricchezza di particolari, che i tre veneziani toccarono durante il lungo viaggio o che conobbero, anche indirettamente, attraverso notizie correnti.


Novellino raccolta di novelle composta tra il 1281 e il 1300, nota anche con i titoli di Libro di novelle et di bel parlar gientile e di Cento novelle antiche ║ Non conosciamo con sicurezza né la sua originaria consistenza (forse inizialmente era costituita da 120-130 novelle, poi ridotte a cento nella versione in cui oggi si legge), né il suo autore. È difficile precisare se all’opera abbiano posto mano uno o più autori e se ci sia coincidenza tra questi e chi ha raccolto insieme le composizioni e scritto il prologo; è comunque probabile che essa sia stata compilata a Firenze, o almeno da un fiorentino, visti i precisi accenni topografici di alcune novelle; in un ambiente borghese, data la qualità degli intenti didattici e divulgativi; nell’ultimo ventennio del Duecento, dal momento che i personaggi contemporanei toccano il termine iniziale senza varcare quello finale.

Rivolta a «coloro che non sanno e desiderano di sapere», l’antologia si propone di mettere a disposizione del pubblico di «cuore nobile e intelligenza sottile» il patrimonio, fatto di intelligenza, bei motti, azioni cortesi e amori cavallereschi, di una civiltà ideale (nella quale trovano posto riferimenti a imperatori romani, saggi, grandi personalità coeve ed eroi leggendari). Pur sfruttando la cultura contemporanea (soprattutto francese, ma non vi mancano reminiscenze bibliche e classiche e recuperi dalle raccolte di exempla), il Novellino trova una sua cifra originale per il fatto di ignorare la finalità moralistica dei modelli e di aprirsi a una prospettiva nuova (destinata a culminare nel Decameron) che accoglie e unifica nel concetto di «bellezza» fatti e detti eterogenei per argomento e mediazioni culturali e stilistiche. Il mondo vivace e affollato in cui inserisce le sue trame è reso per lo più con estrema castità di mezzi narrativi e in uno stile parlato e scattante; ma non mancano momenti in cui il racconto rallenta e si fa più pacato e più attento ai particolari.


Vita nuova (1292-95) opera giovanile di Dante Alighieri, composta di 42 capitoli comprendenti prose e versi (23 sonetti, 2 sonetti doppi, 1 ballata, 1 stanza di canzone, 1 doppia stanza di canzone, 3 canzoni, componimenti ascrivibili tutti agli anni 1283-93 o 95) ║ Turbato dall’amore per Beatrice, rivista a nove anni di distanza dal primo fanciullesco incontro, Dante decide di nascondere a tutti il suo sentimento e di professarsi amante di un’altra donna (la cosiddetta «donna dello schermo», alla cui partenza da Firenze subentra un’altra «donna dello schermo»). Il brusco risentimento di Beatrice, che gli nega il saluto e ne irride lo smarrimento, e il consiglio di alcune gentildonne che spingono il poeta a meglio investigare in sé stesso la particolarissima fenomenologia di un’anima innamorata, lo inducono a un esplicito riconoscimento dell’amore per Beatrice. Ma la morte prima del padre della fanciulla e poi di Beatrice stessa, spingono Dante in una disperazione dalla quale lo solleva l’amorevole interessamento di una donna «gentile». A conclusione dell’opera è di nuovo l’intervento risentito di Beatrice, che gli appare in sogno e ne lamenta il traviamento, a distogliere il poeta da ogni altra donna e a fargli manifestare il desiderio di «non dire più di questa benedetta infino a tanto che... potesse più degnamente trattare di lei».





Altri titoli disponibili nella collana

Atlante del Novecento

Atletica. Storia e regole

Ginnastica. Storia e regole

Grammatica italiana

Letteratura italiana. Dalle origini al Trecento. Dante, Petrarca, Boccaccio

Letteratura italiana. Il Quattrocento. Umanesimo e rinascimento

Mitologia classica

Nuoto. Storia e regole

Olimpiadi. I 100 più grandi campioni

Olimpiadi. La storia e le medaglie d'oro

Scherma. Storia e regole





In preparazione

Cinema. Cento anni di storia

Glossario di metrica, retorica e stilistica

Letteratura italiana. Il Cinquecento

Letteratura italiana. Il Seicento

Letteratura italiana. Il Settecento

Letteratura italiana. L’Ottocento

Letteratura italiana. Il Novecento





Indice





Il profilo letterario del periodo

Le origini

Dalla scuola siciliana alla scuola toscana

L'ambiente storico e le componenti culturali

La lingua, lo stile, le forme metriche

I temi

Il declino della «scuola siciliana» e lo sviluppo della lirica toscana

La poesia nell'Italia settentrionale e il filone didattico-morale

La letteratura religiosa nell'Italia centrale

La prosa e la trattatistica

Il Dolce stil novo

La poesia popolare e giullaresca

Dante, Petrarca e Boccaccio

La prosa del Trecento





Gli autori

Alfani Gianni

Angiolieri Cecco

Boccaccio Giovanni

Bonvesin de la Riva

Cavalca Domenico

Cavalcanti Guido

Cenne della Chitarra

Cielo d'Alcamo

Cino da Pistoia

Compagni Dino

Dante Alighieri

Davanzati Chiaro

Faba Guido

Folgore da San Gimignano

Francesco d'Assisi

Frescobaldi Dino

Giacomino da Verona

Giacomino Pugliese

Guido delle Colonne

Guinizzelli Guido

Guittone d'Arezzo

Iacopo da Lentini

Iacopo d'Aquino

Iacopone da Todi

Lapo Gianni

Latini Brunetto

Mostacci Iacopo

Niccolò de' Rossi

Odo delle Colonne

Orbicciani Bonagiunta

Passavanti Iacopo

Petrarca Francesco

Pier della Vigna

Polo Marco

Rinaldo d'Aquino

Rinucci Cino

Rustico di Filippo

Sacchetti Franco

Sordello da Goito

Stefano Protonotaro

Uberti, Fazio degli

Uguccione da Lodi

Villani Giovanni





Le opere

Decameron

La Divina Commedia

Elegia di madonna Fiammetta

Il Fiore

Fiore di virtù

Fioretti di san Francesco

Il Milione

Novellino

Vita nuova





