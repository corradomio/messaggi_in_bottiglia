Sommario



La grammatica italiana

A

B

C

D

E

F

G

I

L

M

N

O

P

Q

R

S

T

U

V

W

Z





A





@ (AT)



Il simbolo @ (detto anche a commerciale o chiocciola) è utilizzato nella lingua italiana soltanto in ambito informatico; in particolare, negli indirizzi di posta elettronica, serve a separare il nome (o lo pseudonimo) dell’utente dal dominio presso il quale è registrato l’indirizzo

iaia@treccani.it

Nei forum, nei blog e in generale nelle discussioni in rete a più voci, la chiocciola si usa per indicare il destinatario specifico a cui ci si rivolge

@iaia: grazie delle notizie! :-)



STORIA

Il segno della chiocciola non è affatto una novità. La sua origine si può ritrovare nell’uso (normale nella scrittura dei mercanti medievali) della lettera a con una linea sovrapposta, che poteva valere come abbreviazione delle parole latine a(nnus) ‘anno’, a(ut) ‘o’, a(lius) ‘altro’, a(nte) ‘prima’.

Più tardi, nella lingua inglese, questo simbolo si è specializzato con il valore di a(t) ‘presso’. Di qui il suo successivo impiego negli indirizzi di posta elettronica.



VEDI ANCHE

simboli





A (PREPOSIZIONE)



La preposizione semplice a può presentarsi in diverse forme:

• quando si trova prima di una parola che comincia con la vocale a (più raramente con altre vocali) può assumere la forma ad, con d (eufonica)

passiamo ad altro, dare ad intendere, ad onor del vero

• seguita da parola con consonante iniziale, produce il cosiddetto raddoppiamento sintattico. Il raddoppiamento della consonante è visibile nella resa grafica delle parole derivate da a + altro elemento che hanno assunto una grafia univerbata (univerbazione)

accanto, appena, accapo, affatto

• il raddoppiamento è reso nella pronuncia standard, ma non nella grafia, quando le due parole vengono scritte separate

a casa (ma nella pronuncia standard accàsa)

• quando si trova prima di un articolo determinativo, si fonde con l’articolo, dando luogo alle preposizioni articolate

al, allo, alla, ai, agli, alle



La preposizione a svolge diverse funzioni:

• può concorrere alla formazione di locuzioni avverbiali

a caso, a precipizio, a mano a mano, a poco a poco

a volte anche in forma di preposizione articolata

alla cieca, alla carlona

• può collegare due elementi della stessa frase, introducendo diversi tipi di complementi indiretti

Questa la dedico a te (= complemento di termine)

Da due mesi abito a Milano (= complemento di stato in luogo)

I soldati attaccheranno all’alba (= complemento di tempo)

• può collegare due frasi distinte, introducendo diversi tipi di proposizioni

Hai fatto male a fidarti (= proposizione causale)

Sei venuto a litigare? (= proposizione finale).



USI

In alcuni italiani regionali, la preposizione a viene usata anche in altri contesti e con altre funzioni:

• al posto della preposizione di, in espressioni come

sorella a Mario, cugina a mio nipote

• in alcuni tipi di esclamazione

Beato a te!, Poveri a noi!

• per introdurre il complemento oggetto

Senti a me!, Lo conosci a Mario?

• davanti a un infinito retto da un altro verbo

L’ho sentito a dire cose brutte

Sono tutti usi molto marcati in senso locale: decisamente sconsigliabili non solo nello scritto, ma anche nel parlato.

Diverso il caso dell’uso (originariamente romano e meridionale) di a al posto di in con i nomi di strade e piazze

Abito a via Garibaldi in alternativa ad Abito in via Garibaldi

Questa soluzione – ormai largamente diffusa in tutta Italia, sul modello del costrutto usato con i nomi di città (abito a Venezia) – può essere considerata un’alternativa accettabile rispetto a quella più tradizionale.

Sono accettabili entrambe le soluzioni anche in alternative come:

insieme a o insieme con?

vicino o vicino a?

dietro o dietro a?

sotto o sotto a?

sopra o sopra a?

anche se tradizionalmente si tende a preferire la seconda.

In altri casi, anche se entrambe le alternative sono frequenti nell’uso, l’unica corretta è quella con la a.

• Riguardo a (riguardo a o riguardo?)

Riguardo alla questione che sai, è tutto risolto

• Inerente a (inerente a o inerente?)

L’articolo inerente all’ultimo scandalo

• Relativo a / relativamente a

Il provvedimento relativo alle pensioni.



STORIA

Alcune locuzioni avverbiali costruite con la preposizione a (normali nell’uso odierno) sono state a lungo condannate dai puristi, perché rifatte su un modello francese (prestiti). Tra queste, molte espressioni della moda

alla Pompadour, alla Luigi XIV

e della gastronomia

risotto alla marinara, spaghetti al burro, uova al tegame, pollo allo spiedo

Più recente la diffusione di a portar via

pizza a portar via

che, sul tipo di espressioni come vuoto a rendere o a perdere, traduce l’inglese (to) take away. Meglio sarebbe dire da portar via.

Il costrutto con un verbo di percezione (vedere, sentire e simili) seguito da a + infinito era normale nell’italiano antico e diffuso ancora all’inizio del secolo scorso

Mi sono sentito a dire da lui, come roba sua, le cose che io gli avevo detto (V. Pareto, Lettere a Maffeo Pantaloni 1890-1923).





A- (PREFISSO)



Esistono in italiano due prefissi a-.

Il primo prefisso a- (dalla preposizione latina ad) è usato per la formazione di verbi parasintetici a partire da un sostantivo o da un aggettivo.

• Se la parola a cui si aggiunge inizia per consonante, il prefisso a- provoca il raddoppiamento sintattico

fianco> affiancare

dolce> addolcire

breve> abbreviare

• Se la parola comincia per vocale, alla a segue una d eufonica

ombra> adombrare

esca> adescare

opera> adoperare

Ci sono anche casi in cui questo prefisso viene usato per creare un verbo da un altro verbo

rischiare> arrischiare

quietare> acquietare

Il secondo prefisso a- (proveniente dal prefisso greco composto dalla sola lettera alfa) si usa in combinazione con aggettivi e sostantivi per indicare mancanza, privazione (e per questo è detto alfa privativo)

partitico (‘di partito’) > apartitico (‘indipendente dai partiti’)

Quando la parola che segue comincia per vocale, il prefisso assume la forma an- (propria già dell’etimo greco)

alcolico (‘che contiene alcol’) > analcolico (‘che non contiene alcol’)

alfabetismo (‘saper leggere e scrivere’) > analfabetismo (‘non saper leggere e scrivere’).



USI

È da notare la differenza di significato fra alcuni aggettivi composti con a- come areligioso, amorale e aggettivi analoghi composti con il prefisso di origine latina in-, come irreligioso, immorale. Qui, il prefisso a- indica più propriamente indifferenza, atteggiamento passivo (in questo caso di fronte al problema religioso o morale); il prefisso in- esprime avversione e più aperto contrasto (immorale è chi o ciò che si oppone alla moralità, che la viola e l’offende).





ABBONDANZA, COMPLEMENTO DI



Nell’analisi logica, il complemento di abbondanza è un complemento indiretto che indica un elemento (concreto o astratto) di cui si dispone in abbondanza. È introdotto dalla preposizione di ed è retto da verbi, aggettivi o nomi che indicano, appunto, abbondanza: traboccare, abbondare, pieno, colmo, ricchezza ecc.

Il vaso trabocca d’olio

È un ragazzo pieno di risorse

Il parco presenta una grande ricchezza di fiori e piante.



VEDI ANCHE

privazione, complemento di





ABBREVIAZIONI



L’abbreviazione è una riduzione grafica di parole adottata nella scrittura per risparmiare tempo e spazio. I modi in cui si realizza sono tre:

• per contrazione (quando in una parola sono soppresse lettere o sillabe intermedie)

fratelli> f.lli

dottoressa> dott.ssa

gentilissimo> gent.mo

Se la contrazione dà origine ad abbreviazioni di sole due o tre lettere, il punto si sposta alla fine (per segnalare comunque che si tratta di un’abbreviazione) oppure si omette (visto che in fine di parola non cade nulla)

dottor > dr. oppure dr

confer> cfr. oppure cfr

• per compendio (utilizzando una o più lettere iniziali della parola)

dottor > dott.

ingegnere > ing.

eccetera> ecc.

• per sequenza consonantica (ricorrendo alla consonante iniziale e ad alcune altre consonanti della parola)

seguente> sg., seguenti> sgg.



USI

Le abbreviazioni sono frequentissime nelle nuove scritture telematiche (e-mail, sms, chat, forum e social network). Tra le più comuni, si trovano sequenze consonantiche come

nn (= non), cn (= con), cmq (= comunque), qst (= questo / i / a / e)

Un caso leggermente diverso è quello delle lettere dell’alfabeto usate per rendere pronomi o preposizioni equivalenti nella pronuncia

c (= ci), t (= ti), d (= di)

In questo specifico tipo di scrittura, d’altra parte, l’abbreviazione può riguardare qualunque parola e qualunque lettera e può non essere necessariamente segnalata dal punto finale proprio perché considerata perfettamente normale e lecita (abitudine da evitare assolutamente quando ci si trova a scrivere testi di tipo diverso).



STORIA

Anche se oggi queste soluzioni vengono associate ai mezzi di comunicazione telematici, si tratta di espedienti molto antichi, correntemente usati nella scrittura già da molti secoli. Basti pensare, per il latino, a sigle come DD per donum dedit ‘donò’, ad abbreviazioni come hab per habere ‘avere’, a contrazioni come ãglus per angelus ‘angelo’ o geñlis per generalis ‘generale’. Ancora nell’Ottocento, erano normali – nelle lettere private – forme come T.V. ‘tutto vostro’, Aff.mo ‘affezionatissimo’, nȓo ‘nostro’ gño ‘giorno’ e così via.



VEDI ANCHE

acronimi





ABBRIVO O ABBRIVIO?



Sono corrette entrambe le forme. Quella più antica e più frequente nella storia dell’italiano è abbrivo, sostantivo derivato a suffisso zero dal verbo abbrivare, che ha il significato sia di ‘mettere in moto’, sia di ‘acquistare velocità’.

Oggi però abbrivio (variante dovuta forse a un incrocio con la parola avvio) risulta molto più frequente, soprattutto nelle espressioni figurate dare o prendere l’abbrivio

Da lì prese l’abbrivio per altre imprese («Quitouring»).





ÀBROGO O ABRÒGO?



La pronuncia corretta è àbrogo: come in dèrogo e intèrrogo si è mantenuta l’accentazione sdrucciola che la parola aveva in latino. La pronuncia abrògo (come derògo e interrògo) è dunque sconsigliabile.

L’accento si sposta sulla penultima sillaba (la pronuncia è quindi piana) solo nella 1a e 2a persona plurali, perché per queste persone cade sempre sulla desinenza e non sulla radice.





VEDI ANCHE

accento





ACCECARE O ACCIECARE?



La grafia preferibile in tutte le voci del verbo è

io acceco, tu accechi ecc.

Nell’italiano cieco, da cui il verbo deriva, la i non è etimologica (la base è il latino caecum) e non viene pronunciata: la sua presenza si deve alla cristallizzazione grafica di un’antica pronuncia in cui la i ancora si sentiva (come, ad esempio, in piede, dal latino pedem). Nella grafia delle parole derivate da cieco, questa i non si è sempre conservata.

• Nelle parole composte in cui la provenienza è immediatamente riconoscibile, la i tende a conservarsi

moscacieca, sordocieco

Lo stesso accade in ciecamente (più comune e preferibile rispetto a cecamente).

• In altri derivati, come appunto accecare, tende invece a scomparire, pur lasciando una traccia nelle voci in cui su quella sillaba cade l’accento (accieco e accieca sono un po’ meno rare di acciecare o acciecato).





ACCELERARE O ACCELLERARE?



La forma corretta è accelerare: il verbo deriva infatti dall’aggettivo celere (a sua volta dal latino celerem ‘veloce’). La diffusione dell’errato raddoppiamento si deve probabilmente al modello di altri vocaboli che nel passaggio dal latino all’italiano hanno dato esiti diversi.

• Per i casi in cui il raddoppiamento avviene dopo la sillaba accentata, come accellero o accelleri, potrebbe aver contato il modello di macchina, dal latino machinam, o collera, dal latino choleram.

• Per i casi in cui avviene prima della sillaba accentata, come accellerare o accellerato, il modello potrebbe essere stato quello di accademia, dal latino academiam, o seppellire, dal latino sepelire.





ACCENTO



In italiano l’accento consiste nell’aumento dell’intensità con cui viene pronunciata una sillaba (detta sillaba tonica), che acquisisce così maggior rilievo rispetto alle altre sillabe della stessa parola.

Le parole si distinguono a seconda della sillaba sulla quale cade l’accento.

• Sono tronche (o ossitone) le parole con l’accento sull’ultima

liquidità, così, interpretò

• Sono piane (o parossitone) le parole con l’accento sulla penultima

caténa, farfallìna, piàno

• Sono sdrucciole (o proparossitone) le parole con l’accento sulla terzultima

fabbricàrono, èpico, invisìbile

• Molto più rare sono le parole bisdrucciole, con l’accento sulla quartultima

assottìgliameli, ricòrdatela

• Altrettanto rare sono le parole trisdrucciole, con l’accento sulla quintultima

telèfonaglielo, òccupatene

La resa nello scritto dell’accento di parola corrisponde all’accento grafico, che in italiano può essere acuto (´) o grave (`): accento, acuto o grave.

Nell’italiano contemporaneo, l’accento grafico è obbligatorio soltanto in pochi casi.

• Nelle parole tronche che hanno più di una sillaba

carità , però, virtù, comò

comprese quelle formate da più parole, l’ultima delle quali, da sola, andrebbe scritta senza accento

tre> ventitré

me> nontiscordardimé

• In alcuni monosillabi che potrebbero essere erroneamente pronunciati come bisillabi

più, può, ciò, già, giù

• In alcuni monosillabi che devono essere distinti da parole omonime

- dà (verbo dare) / da (preposizione)

La somma dà come risultato dodici / Il prezzo è stato pagato interamente da me

- è (verbo essere) / e (congiunzione)

Jessica Alba è bellissima / Ho fatto merenda con pane e salame

- là (avverbio di luogo) / la (articolo o pronome)

Guarda là / La mela / La vedi?

- lì (avverbio) / li (pronome)

Vengo lì / Li ho tutti in tasca

- né (congiunzione) / ne (avverbio o pronome)

Né carne né pesce / Me ne andrò da qui / Di soldi ne hai?

- sé (pronome) / se (congiunzione)

La cosa in sé / Se sapessi!

- sì (avverbio affermativo) / si (pronome)

Alla fine ha detto sì / Si prende troppo sul serio

- tè (bevanda) / te (pronome)

Un tè tra amiche / Parlami di te



L’accento grafico invece è facoltativo, ma consigliabile, nel caso in cui ci siano parole scritte nello stesso modo ma che vanno pronunciate diversamente (omografi).

• Àltero / altèro

Àltero l’ordine delle cifre per confondere i possibili ladri / Ha uno sguardo torvo e altèro

• Àmbito / ambìto

È un àmbito ristretto / Baggio conquistò l’ambìto premio messo in palio da France Football

• Nòcciolo / nocciòlo

Il nòcciolo della questione / Un albero di nocciòlo

• Prìncipi / princìpi

I prìncipi e le principesse di tutto il mondo / È un uomo di sani princìpi

• Séguito / seguìto

Il séguito alla prossima puntata / Ho seguìto la lezione attentamente

• Sùbito / subìto

Esci sùbito da casa mia! / Gol sbagliato, gol subìto.



USI

Spesso l’accento viene erroneamente utilizzato al posto dell’apostrofo. I casi più diffusi sono, nell’italiano contemporaneo, la grafia pò al posto di quella corretta po’ (un po’ o un pò?) e la grafia dì per la 2a persona dell’imperativo del verbo dire, al posto di quella corretta di’ (di, di’ o dì?).



STORIA

Oltre all’accento grave e a quello acuto, fino alla prima metà del Novecento era disponibile in italiano anche l’accento circonflesso (^), che aveva diversi usi.

• Anticamente indicava, soprattutto in poesia, forme contratte

andarono> andâr

furono> fûr

togliere> tôrre

• Fino a tempi più recenti era usato per rendere la doppia i dei plurali in -io (soprattutto in presenza di omografi), come varî (plurale di vario), distinguibile così dalla forma plurale di varo e dalla 2a persona singolare dell’indicativo presente di variare (entrambe scritte vari).

Questo uso oggi risulta rarissimo e ostentatamente raffinato.



VEDI ANCHE

se o sé?

do o dò?

da, da’ o dà?

si o sì?

va, va’ o và?





ACCENTO, ACUTO O GRAVE



Gli accenti acuto e grave sono i due accenti grafici usati nell’italiano contemporaneo.

• L’accento acuto, posto sulle vocali e e o, indica che queste devono essere pronunciate chiuse

réte, mése, cómpito, giórno

• L’accento grave, nelle stesse condizioni, indica che quelle vocali devono essere pronunciate aperte

chièsa, còsa, bène, fuòri

Questo tipo di indicazioni, però, si trova solo nei dizionari o in altri testi che (per esigenze informative o didattiche) abbiano la necessità di indicare esplicitamente il timbro aperto o chiuso della e e della o che si trovano in sillaba accentata. Di solito l’uso dell’accento grafico all’interno di parola è molto raro: facoltativo e limitato a pochi casi di possibile ambiguità, come

pésca (= dal verbo pescare) / pèsca (= il frutto del pesco)

Nelle parole con l’ultima sillaba accentata, invece, l’accento grafico va indicato obbligatoriamente.

• Nel caso in cui la vocale finale sia e si possono trovare entrambi gli accenti:

- si deve usare l’accento acuto quando la vocale si pronuncia chiusa, come in né, sé e nei composti di che

perché, affinché, benché

nei composti di tre

ventitré, trentatré

nella 3a persona del passato remoto di alcuni verbi in -ere

poté, ripeté

e in qualche altro caso

viceré, nontiscordardimé

- si deve usare l’accento grave quando la vocale si pronuncia aperta

è, cioè, tè, caffè, bebè, Noè, karatè

• Nel caso in cui la vocale finale sia o, l’accento è sempre grave, perché in italiano la o finale accentata viene sempre pronunciata aperta

andò, farò, però, oblò

• Nel caso in cui la vocale finale sia a, i, u, l’accento è per convenzione sempre grave, anche se la pronuncia non è né aperta, né chiusa

libertà, sarà, partì, colibrì, però, menabò, più, tabù.



VEDI ANCHE

omografi





ACCHITO O ACCHITTO?



La forma corretta è acchito. Seppur frequente nel parlato, e anche nello scritto informale, la variante acchitto è decisamente sconsigliabile.

La parola deriva dal francese acquit, che nel gergo del biliardo indicava la posizione della biglia all’inizio del gioco. In italiano, si è diffusa dapprima nella forma (oggi scomparsa) achitto; la variante oggi corretta acchito è registrata nei vocabolari solo a partire dalla fine dell’Ottocento.

Acchitto è in realtà un regionalismo meridionale, diffusosi probabilmente per influenza di un’altra parola molto comune nei dialetti meridionali: acchitto ‘mucchio, cumulo’.





ACCLIMARE O ACCLIMATARE?



Anche se meno comune nell’uso, la forma preferibile sarebbe acclimare (e acclimarsi invece di acclimatarsi, acclimazione invece di acclimatazione).

Acclimare infatti è il verbo parasintetico che si ottiene dal sostantivo italiano clima tramite il prefisso a-; acclimatare, invece, viene dal francese acclimater, tratto a sua volta dal francese climat.





ACCORCIATI, NOMI



I nomi accorciati sono forme ridotte di parole usate al posto delle forme piene

automobile> auto

cinematografo> cinema / cine

fotografia> foto

metropolitana> metro

motocicletta> moto

professore> prof

subacqueo> sub

televisione> tele

Di solito, i nomi accorciati mantengono la stessa forma al singolare e al plurale

Alla gara parteciperanno almeno trenta moto

Alcuni di questi nomi accorciati hanno assunto anche la funzione di prefissoidi, dando vita a famiglie di nuove parole

auto> autorimessa, autostrada, autotrasporto

cine> cinepresa, cineoperatore, cineclub

foto> fotomodello, fotoromanzo, fototessera

tele> telegiornale, teleromanzo, televendita.





ACCORCIATI, PARTICIPI



I participi accorciati sono forme del participio passato di alcuni verbi della prima coniugazione che si presentano prive di suffisso; oggi sono usate in funzione di aggettivi.

• Colmo (da colmare, originariamente in alternativa a colmato, colmo o colmato?)

Una stanza colma di mobili

• Domo (da domare)

Il Napoli è riuscito a spuntarla su un Milan mai domo

• Guasto (da guastare)

L’ascensore è guasto: dobbiamo salire a piedi.



STORIA

Nell’italiano antico (e fino alla fine dell’Ottocento in quello poetico) i participi accorciati erano piuttosto frequenti e mantenevano ancora un pieno valore verbale

l’ho mostro anco a pochi (A. Caro, Lettere familiari)

Mie brame ho dome (F. M. Piave, Ernani).





ACCORDO vedi CONCORDANZA





ACCRESCITIVI, SUFFISSI



Nell’ambito dei meccanismi dell’alterazione, i suffissi accrescitivi indicano un accrescimento di tipo quantitativo o qualitativo. Possono essere usati in combinazione con diversi elementi grammaticali:

• nomi: libro> librone

• avverbi: bene> benone

• aggettivi: pigro> pigrone

Gli accrescitivi degli aggettivi sono usati per lo più come sostantivi

sudicio> sudicione (‘persona sudicia’)

grasso> grassone (‘persona grassa’)

Il suffisso accrescitivo più comune è -one; il suo corrispondente femminile è -ona

casa> casona

bella> bellona

ma spesso anche ai nomi femminili viene aggiunto -one, creando così un accrescitivo maschile

una donna> un donnone

una barca> un barcone

una testa> un testone

Meno usati sono -acchione e -accione

furbo> furbacchione

buono> bonaccione

Nel caso di matto > mattacchione, il suffisso -acchione serve anche a evitare la possibile confusione con il sostantivo mattone, che ha tutt’altro significato e tutt’altra origine (falsi alterati).



VEDI ANCHE

suffissi





ACCUSATIVO ALLA GRECA vedi OGGETTO, COMPLEMENTO





ACCUSATIVO DI RELAZIONE vedi OGGETTO, COMPLEMENTO





ACERRIMO vedi ACRE, SUPERLATIVO DI





ACME: MASCHILE O FEMMINILE?



Il sostantivo acme (‘il momento di maggior splendore di una civiltà, di una nazione, di una persona’) è di genere femminile, così come è femminile il nome greco da cui deriva: akmè ‘punta’

Atene raggiunse la sua acme nel V secolo a. C.

L’uso erroneo al maschile, come in acne (che deriva dallo stesso etimo) e in altri casi simili (epitome ecc.), si deve al fatto che in italiano le parole terminanti con -e possono essere sia maschili, sia femminili.



VEDI ANCHE

genere dei nomi





A COMMERCIALE vedi @ (AT)





ACQUA, COMPOSTI DI vedi CU, QU O CQU?





ACQUERELLO O ACQUARELLO?



La forma preferibile è acquerello, fedele al modello toscano da cui ha preso le mosse la lingua italiana. Tuttavia, come accade in casi simili, anche acquarello è da considerarsi accettabile.





ACRE, SUPERLATIVO DI



Acre è uno degli aggettivi che formano il superlativo assoluto aggiungendo il suffisso -errimo anziché -issimo (-errimo, superlativi in)

acre> acerrimo

In genere, acerrimo rafforza il significato di acre nel senso di ‘fiero, accanito’

Fu un suo acerrimo nemico

Nell’uso comune, dunque, il valore di superlativo è molto attenuato, tanto che oggi si sentono e si leggono spesso frasi in cui acerrimo è impropriamente usato per costruire un superlativo relativo o un comparativo

Anche i più acerrimi nemici della modernità non lo possono negare («Corriere della Sera»)

Fu il suo più acerrimo nemico

La forma acrissimo, molto più rara, oggi di solito si riferisce al significato ‘di sapore agro, di odore pungente’

C’era nell’aria un odore acrissimo difficilmente si direbbe C’era nell’aria un odore acerrimo.



STORIA

Il superlativo acrissimo è attestato nel Vocabolario degli accademici della Crusca fin dalla terza edizione (1691), acerrimo solo dalla quarta (1729-1738).





ACRIBÌA O ACRÌBIA?



La forma corretta è acribìa.

La parola, che ha il significato di ‘esattezza, precisione meticolosa’, deriva dal greco akrìbeia ‘accuratezza’.

La pronuncia acribìa si deve probabilmente al modello del tedesco Akribìe, attraverso il quale la parola (usata soprattutto in ambito filologico) è giunta in italiano.



VEDI ANCHE

accento





ACRONIMI



Gli acrònimi (o sigle) sono nomi formati unendo con modalità diverse le lettere o le sillabe iniziali di più parole

FIAT (= Fabbrica Italiana Automobili Torino)

BCE (= Banca Centrale Europea)

Cobas (= Comitati di base)

Polfer (= Polizia ferroviaria)

Spesso sigle usate correntemente in italiano si riferiscono a sequenze di parole straniere

Radar (dall’inglese radio detection and ranging ‘radiorilevamento e misurazione di distanza’)

Aids (dall’inglese acquired immuno-deficiency syndrome ‘sindrome da immunodeficienza acquisita’)

Gulag (dal russo Glavnoe upravlenie lagerej ‘direzione generale dei campi [di lavoro]’)

Un tipo particolare di acronimi è costituito da quei vocaboli (detti anche parole macedonia) che nascono dalla fusione di due o più vocaboli

cartolibreria (= cartoleria + libreria)

stagflazione (= stagnazione + inflazione)

eliporto (= elicottero + aeroporto)

cantautore (= cantante + autore).





ACUTO, ACCENTO vedi ACCENTO, ACUTO O GRAVE





AD vedi D (EUFONICA)





ADÙLO O ÀDULO?



La forma corretta è adùlo, con l’accento sulla penultima sillaba come nella base latina adùlor. Dunque:





La forma àdulo, sconsigliabile, è dovuta a un’errata ritrazione dell’accento.





AERO-, PAROLE CHE COMINCIANO CON



La grafia corretta delle parole composte con un primo elemento che si riferisce all’aria è aero- (dal latino aer, aeris), non aereo-, né areo-

aeronautica, aerofagia, aeroporto, aeroplano, aerodinamico, aerosol

In alcuni casi, la forma non etimologica risulta ormai molto più diffusa. Così è, ad esempio, per il verbo areare rispetto ad aerare

Grazie alle ampie finestre, è una stanza bene areata

Areare il locale dopo avervi starnutito (salute24.ilsole24ore.com)

Non bisogna dimenticare, poi, che aereo è la forma corretta dell’aggettivo (dal latino aereum)

una veduta aerea

e per influenza dell’aggettivo, aereo è anche il nome accorciato di aeroplano

un aereo di linea.





AFFATTO



L’avverbio affatto originariamente significava ‘del tutto, interamente’

È affatto sordo (= completamente sordo)

Con il tempo, tale valore rafforzativo ha preso a essere usato soprattutto in frasi negative

Non è stato affatto gentile (= per niente gentile)

Di qui una diversa percezione del significato, che porta ad assegnare erroneamente ad affatto il valore negativo di ‘per niente, per nulla’.



USI

Il valore esclusivamente negativo ormai attribuito all’avverbio spiega il suo uso assoluto in risposte come

«Ti disturbo?» «Affatto»

In casi come questo, per evitare fraintendimenti, sarebbe molto meglio rispondere con

Per niente oppure Nient’affatto.





AFFERMAZIONE, AVVERBI DI



Gli avverbi di affermazione servono a confermare o a intensificare il significato dell’elemento al quale si riferiscono, sia esso una frase, un aggettivo o un altro avverbio. I più comuni sono appunto, certamente, certo, precisamente, proprio, sicuramente, sicuro

Fulvio scia proprio bene

«Non mi dire che ti sei sposata!» «Precisamente!».





AFFINCHÉ vedi ACCENTO, ACUTO O GRAVE





AGENTE E CAUSA EFFICIENTE, COMPLEMENTI DI



In una frase di forma passiva, i complementi di agente e di causa efficiente indicano rispettivamente la persona (o l’animale) e la cosa (o il fatto) che provocano l’azione subita dal soggetto.

Entrambi i complementi sono introdotti dalla preposizione da

La casa è stata arredata da un architetto

L’esito sarà deciso dalla sorte.



VEDI ANCHE

forma attiva, passiva e riflessiva





AGGETTIVALI, LOCUZIONI



Le locuzioni aggettivali sono locuzioni composte da due o più parole che hanno nel loro insieme la funzione di aggettivo

era stanco morto (= stanchissimo)

sono amici per la pelle (= inseparabili)

è un uomo di parola (= che mantiene la parola data, affidabile).





AGGETTIVI



L’aggettivo è una parte variabile del discorso che esprime gli attributi di qualità, quantità ecc. della persona o della cosa indicata dal sostantivo a cui si riferisce.

Gli aggettivi si distinguono comunemente in qualificativi e determinativi (o indicativi).

• Gli aggettivi qualificativi indicano una qualità del nome

Ho comprato una bella maglia

Mario è un bambino molto buono

Di questa categoria fanno parte anche gli aggettivi di relazione, che esprimono appunto una relazione immediata con il nome da cui derivano

pietra lunare (= della luna)

un marchio italiano (= dell’Italia)

un passo dantesco (= di Dante)

• Gli aggettivi indicativi o determinativi determinano meglio il nome e sono a loro volta suddivisi in





In base alla funzione che svolgono all’interno della frase, gli aggettivi possono essere:

- attributivi quando sono collegati a un nome

Paolo ha un carattere forte

- predicativi quando fanno parte di un predicato nominale

Paolo è forte

- avverbiali quando modificano il significato di un verbo e assumono un valore indeclinabile

Paolo corre forte.



VEDI ANCHE

genere e numero degli aggettivi

grado degli aggettivi

sostantivati, aggettivi





AGGETTIVI PRIVI DEL GRADO POSITIVO



• Alcuni aggettivi non possiedono il grado positivo, ma solo quello comparativo

- anteriore (= che si trova più avanti)

- posteriore (= che si trova più indietro)

• Altri, invece, hanno solo il grado comparativo e quello superlativo

- inferiore (= che si trova più in basso), infimo (= che si trova il più in basso possibile)

- interiore (= che si trova più all’interno), intimo (= che si trova il più all’interno possibile)

- ulteriore (= che si trova oltre), ultimo (= che si trova il più lontano possibile)

- superiore (= che si trova più in alto), supremo e sommo (= che si trova il più in alto possibile)

- esteriore (= che si trova più all’esterno), estremo (= che si trova il più all’esterno possibile)

• Infine, alcuni altri hanno solo il grado superlativo

- primo (= che si trova all’inizio)

- prossimo (= che si trova molto vicino)

Come nel caso di migliore / ottimo (da buono) o minore / minimo (da piccolo), tutti questi comparativi terminano in -ore e tutti questi superlativi terminano in -mo e non sono suscettibili di ulteriori gradazioni: non si può dire più superiore o superiorissimo.



USI

Per ragioni legate alla ricerca di espressività nel linguaggio pubblicitario, in quello giornalistico e in quello televisivo ormai da tempo si fa largo uso di superlativi come ultimissimo o primissimo

nuovi aggiornamenti e ultimissime notizie sul calciomercato (www.oggisport.it)

dall’alto del suo ruolo di primissimo piano (www.lagazzettadelmezzogiorno.it)

e di altri superlativi a rigore non grammaticali, come quelli dei sostantivi

Occasionissima per Klose al 70’ (www.ilsole24ore.com)

Offertissima ponte 8 dicembre (www.agriturismo.com)

Vendo due biglietti poltronissima (www.concertionline.com).





AGGETTIVI PRIVI DI COMPARATIVO E SUPERLATIVO



In genere gli aggettivi che esprimono qualità assolute (cioè qualità che non possono essere accresciute o diminuite) sono privi dei gradi comparativo e superlativo, perché non sono graduabili. Si tratta di:

- aggettivi che indicano appartenenza a un determinato luogo o a una determinata epoca

francese, padovano, rinascimentale

- aggettivi che indicano la materia o la forma geometrica

ferroso, triangolare

- aggettivi che esprimono una qualità straordinaria, fuori dal comune

immenso, straordinario, eccelso, enorme

- aggettivi di relazione

un testo dantesco, manzoniano

- aggettivi alterati, per i quali è ammessa la forma comparativa ma non quella superlativa

più bellina ma non *bellinissima.



USI

In alcuni casi, come uso scherzoso o espressivo, si può incontrare anche la forma comparativa o superlativa di alcuni degli aggettivi descritti sopra, soprattutto di quelli che indicano appartenenza a un luogo

Più napoletano di lui non c’è nessuno

Kevin è davvero inglesissimo!





AGGIUNTIVE, PROPOSIZIONI



Nell’analisi logica, le proposizioni aggiuntive sono proposizioni subordinate che aggiungono un’informazione ulteriore rispetto a quanto espresso nella proposizione reggente. Sono introdotte dalle locuzioni oltre a e oltre che, e nell’italiano contemporaneo si presentano solo in forma implicita, ovvero con il verbo all’infinito

Oltre a fare l’attrice, è anche un’ottima cantante.



STORIA

Nell’italiano antico era possibile usare proposizioni aggiuntive in forma esplicita, con il verbo all’indicativo o al condizionale, introdotte da oltre che

Oltre che tu sei destinata a vivificare un corpo umano; e tutti gli uomini per necessità nascono e vivono infelici (G. Leopardi, Dialogo della natura e di un’anima).





ÀLACRE O ALÀCRE?



La pronuncia più corretta è àlacre, in cui si conserva l’accentazione sdrucciola che la parola aveva in latino.

La pronuncia alàcre, con avanzamento dell’accento rispetto all’etimo (come in allégro), è comunque accettabile.



VEDI ANCHE

accento





A L’AQUILA O ALL’AQUILA?



Per i nomi di luogo preceduti da articolo, nella lingua scritta si è soliti usare la preposizione semplice, anche se l’incontro tra la preposizione e l’articolo dà origine a una sequenza (a la, de la) che nell’italiano contemporaneo non esiste. Per questa ragione risulta preferibile la resa con preposizione articolata, anche se essa non rispetta del tutto l’integrità del nome. Entrambe le forme comunque sono perfettamente accettabili

Sto andando a L’Aquila / Sto andando all’Aquila.



USI

In altri casi analoghi, come quello di La Spezia, l’uso corrente degli abitanti della città (almeno nel parlato) è quello di omettere l’articolo

Sto andando a Spezia.





ALCOL O ALCOOL?



Si possono usare entrambe le forme, anche se oggi si tende a preferire alcol (e ancora più nettamente i derivati alcolico, alcolista, alcolizzato ecc.).



STORIA

L’incertezza nella grafia si deve al fatto che la parola (proveniente dall’arabo al kuhul, poi passata nel latino moderno alcohol vini ‘spirito di vino’) è entrata in italiano attraverso il francese alcohol (alcoolique, alcoolisme ecc.).





ALCUNO vedi NESSUNO O ALCUNO?





AL DI LÀ O ALDILÀ?



In casi come questo non esiste una norma generale che regoli la scelta tra la grafia con univerbazione e la grafia separata. Nell’uso, tuttavia, è invalsa una distinzione tra:

• al di là, con grafia separata, si usa con valore di locuzione avverbiale o preposizionale

al di là del confine

• aldilà, con grafia univerbata, si usa in funzione di sostantivo maschile (con il valore di ‘oltretomba’, ‘vita dopo la morte’)

L’aldilà resta un mistero per ognuno di noi.



STORIA

La locuzione al di là è rifatta sul francese au-delà. La forma italiana tradizionale è di là da, oggi ancora possibile come alternativa più elegante, ma di fatto poco usata, se non nella frase

di là da venire.





ALFA PRIVATIVO vedi A- (PREFISSO)





ALLOCUTIVI, PRONOMI



Per rivolgersi a uno o più interlocutori, si usa una particolare categoria di pronomi personali detti allocutivi. I pronomi allocutivi si distinguono in due tipologie:

- confidenziali, da usare in contesti più informali, con interlocutori con i quali si ha un certo grado di confidenza

- di cortesia (o di rispetto o reverenziali), da usare in contesti più formali





Tu, Mario, sei sempre il benvenuto

Voi siete matti, ragazzi!

Signor Bianchi, lei mi stupisce sempre!

Ella comprenderà, signor Presidente

Loro sanno consigliarmi un buon ristorante?



DUBBI

Quando si usa il pronome allocutivo lei, il participio passato del predicato si accorda con il genere della persona alla quale si riferisce

Caro Professore, a lezione ieri è stato davvero brillante

Se però l’allocutivo è in forma di pronome atono, il participio può accordarsi al femminile anche se ci si riferisce a un maschio

Caro Professore, l’ho sentita parlare alla conferenza di ieri

Con il pronome allocutivo Ella si ricorre più spesso alla concordanza femminile

Ella, Reverendissimo Vescovo, è stata chiarissima.



USI

Ella è limitato agli usi burocratici o altamente formali (in questo secondo caso, in riferimento ad alte cariche religiose o civili) e di solito si accompagna all’uso delle maiuscole di reverenza. Anche loro è marcato ormai come molto formale, e viene usato sempre più di rado: per rivolgersi collettivamente a persone alle quali singolarmente si darebbe del lei, oggi si ricorre quasi sempre al voi (lei, uso del).



STORIA

Negli anni del Fascismo si impose l’uso dell’allocutivo voi al posto del lei, che veniva considerato un prestito spagnolo. Oggi il voi rimane solo come uso di provenienza dialettale in alcune regioni del Meridione: un uso decisamente sconsigliabile.





ALLONTANAMENTO O SEPARAZIONE, COMPLEMENTO DI



Nell’analisi logica, si definisce complemento di allontanamento o separazione una particolare fattispecie del complemento di moto da luogo: introdotto dalla preposizione da, indica il luogo o la persona da cui ci si allontana o ci si separa, sia in senso proprio che figurato

Il quadro si è staccato dal muro

Ho preso le distanze da questo comportamento.





ALMENO O AL MENO?



La grafia corretta è almeno, con univerbazione

Penso che andrò a trovare il vecchio Kurtz laggiù in Africa almeno per qualche tempo (M. Mari, Tu, sanguinosa infanzia).



STORIA

La grafia separata al meno, che oggi rappresenta un errore di ortografia, è ampiamente attestata nei secoli scorsi, specie nelle scritture private

se non tutti al meno i maggiori (G. Galilei, Epistolario).





AL PUNTO DA, AL PUNTO DI O AL PUNTO CHE?



Al punto da e al punto di sono locuzioni preposizionali e sono intercambiabili; al punto che, invece, è una locuzione congiuntiva.

Tutte e tre introducono una proposizione subordinata consecutiva.

• Al punto da e al punto di richiedono un verbo all’infinito e introducono quindi una consecutiva implicita

Sono affamato al punto da svenire / Sono affamato al punto di svenire

• Al punto che richiede il verbo all’indicativo e quindi introduce una consecutiva esplicita

Sono affamato al punto che mi sento svenire.





ALTERATI LESSICALIZZATI vedi FALSI ALTERATI





ALTERAZIONE



L’alterazione è un tipo particolare di derivazione di nomi, aggettivi e verbi realizzata tramite l’uso di suffissi, che aggiungono al vocabolo originario una sfumatura di qualità, quantità o tono, senza modificarne il significato fondamentale. I principali tipi di alterazione sono:





Nella formazione dei sostantivi alterati può accadere che l’accrescitivo e il diminutivo cambino genere rispetto al vocabolo originario

la febbre> il febbrone

la villa> il villino

il sapone > la saponetta

Meno frequente è l’alterazione degli aggettivi

lungo> lunghetto

dolce> dolciastro

Gli aggettivi alterati con suffisso accrescitivo o peggiorativo sono spesso sostantivati

sei villano> sei un villanzone

sei ignorante> sei un ignorantaccio

A volte gli alterati assumono un significato diverso da quello del vocabolo di origine

la carta> il cartone

I verbi alterati si formano aggiungendo al verbo alcuni suffissi alterativi specifici, diversi da quelli che si usano per l’alterazione di nomi e aggettivi. In genere questi suffissi modulano il significato del verbo in un senso che può essere:

• attenuativo

canticchiare (= cantare sottovoce)

piovigginare (= piovere con scarsa intensità)

• leggermente peggiorativo

vivacchiare (= vivere stentatamente)

leggiucchiare (= leggere con stento o con poco impegno).



USI

Nel linguaggio affettivo, anche i nomi di persona possono subire alterazioni

Flavietta, Giorgino, Marione

Nel parlato e nello scritto molto informale è possibile incontrare il suffisso -azzo con valore non dispregiativo, ma scherzosamente accrescitivo

carne> carnazza

panino> paninazzo

porno> pornazzo.



VEDI ANCHE

verbi alterati

suffissi alterativi dei verbi

falsi alterati

derivate, parole





ALTERNANZA DI GENERE E DI SIGNIFICATO



In alcune parole italiane l’alternanza di genere (cioè tra maschile e femminile) dà vita – in parole derivanti da una stessa base – anche a un’alternanza di significato, e questo può accadere in diversi casi.

• Quando maschile e femminile hanno due forme diverse, uscenti rispettivamente in -o e in -a

banco / banca

foglio / foglia

bilancio / bilancia

masso / massa

• Quando le due parole sono omografe (in questi casi, la differenza di genere è segnalata solo dalla presenza di un aggettivo o dell’articolo)

il capitale (= somma di denaro) / la capitale (= città sede degli organi di governo)

il fine (= scopo) / la fine (= punto o termine estremo)

il fronte (= linea di combattimento) / la fronte (= parte del viso)

In alcuni casi l’alternanza di significato tra maschile e femminile segue criteri coerenti e dunque prevedibili.

• Un’alternanza frequente è quella tra i nomi di pianta (al maschile) e i nomi di frutto (al femminile)

arancio / arancia

melo / mela

pesco / pesca

• Un’altra è quella tra il nome di una disciplina (al femminile) e il nome dello studioso o del tecnico che la pratica (al maschile, ma suscettibile di essere usato al femminile quando questi sia una donna)

chimica / chimico

matematica / matematico

A volte l’alternanza non produce sostanziali cambiamenti di significato, ma dà origine soltanto a diverse sfumature

tavolo (= tavola adibita a usi particolari) / tavola (= asse di legno, specialmente su cui si mangia)

fosso (= grande fossa, anche naturale) / fossa (= scavo praticato nel terreno)

Talvolta, alternanze simili a quelle appena viste si determinano anche fra parole che non hanno lo stesso etimo. Potrebbero sembrare casi di alternanza di genere e significato, ma si tratta di semplici coincidenze che si sono venute a creare durante la vita e lo sviluppo della lingua, casi come

busto / busta

maglio / maglia

pianto / pianta.



VEDI ANCHE

falsi alterati

femminile dei nomi





ALTERNATIVE, CONGIUNZIONI vedi DISGIUNTIVE, CONGIUNZIONI





ALTERNATIVE, PROPOSIZIONI vedi DISGIUNTIVE, PROPOSIZIONI





ALTO- E BASSO-, PLURALE DEI COMPOSTI CON



Le parole composte con alto- e basso- possono subire alcune oscillazioni rispetto alle norme che regolano la formazione del plurale delle parole composte.

Questo infatti può essere formato volgendo al plurale soltanto il secondo elemento (com’è normale per i composti in cui un aggettivo precede un nome), ma anche volgendo al plurale sia il primo, sia il secondo elemento

altoforno> altoforni / altiforni

altopiano> altopiani / altipiani

bassorilievo> bassorilievi / bassirilievi

Entrambe le forme sono accettabili e la minore o maggiore frequenza cambia da parola a parola (i plurali più frequenti nelle scritture in rete risultano altiforni e altipiani, ma bassorilievi).





ALTROCHÉ O ALTRO CHE?



La grafia univerbata altroché si usa quando l’avverbio ha il valore di esclamazione affermativa

Se mi piace? Altroché!

La grafia separata altro che, invece, si usa quando la locuzione indica esclusione o preferenza rispetto a un altro elemento

Fatti, altro che chiacchiere

Altro che il luna park, altro che il cinema, altro che Internet (Jovanotti, Il più grande spettacolo dopo il big bang).



USI

La grafia altrocché, presente con una certa frequenza anche nelle scritture in rete, è da considerarsi errata e va dunque evitata.



VEDI ANCHE

univerbazione





AMÀCA O ÀMACA?



La pronuncia corretta è amàca. La parola, infatti, è giunta in italiano attraverso lo spagnolo hamàca, a sua volta proveniente dal caribico hammàka. La pronuncia àmaca è dovuta a un’errata ritrazione dell’accento.





A MANO A MANO / A POCO A POCO / A DUE A DUE



Nelle locuzioni avverbiali composte da due elementi identici, la forma preferibile è quella con la doppia preposizione

a mano a mano meglio di mano a mano

a faccia a faccia meglio di faccia a faccia

a poco a poco meglio di poco a poco

a fianco a fianco meglio di fianco a fianco

a corpo a corpo meglio di corpo a corpo

a due a due meglio di due a due

Quando invece queste locuzioni vengono usate in funzione di sostantivo, la prima a va sempre omessa

Questa sera i due leader si sfideranno a faccia a faccia / Questa sera andrà in onda il faccia a faccia tra i due leader

Il soldato combatté a corpo a corpo contro il nemico / Il soldato si gettò in un violento corpo a corpo contro il nemico.



USI

Al posto della locuzione a mano a mano, è molto frequente l’espressione man mano

Man mano che si scende, il Po si ingrossa (www.tg24.sky.it).



VEDI ANCHE

preposizioni





ÀMBITO O AMBÌTO?



Si tratta di una coppia di omografi.

• La parola sdrucciola àmbito è un sostantivo

dentro l’àmbito delle pareti domestiche

• La parola piana ambìto, invece, è il participio passato di ambire

ottenere l’ambìta ricompensa

In casi come questi, quando si scrive è consigliabile segnare l’accento in modo da evitare possibili ambiguità.



VEDI ANCHE

accento





A ME MI, A TE TI



A me mi e a te ti sono casi particolari di quel fenomeno sintattico (detto dislocazione) che consiste nell’anticipare o posticipare un elemento della frase riprendendolo tramite un pronome. Un fenomeno attestato nell’uso dell’italiano fin dalle sue origini. Qui la ripresa riguarda il pronome personale, usato prima nella forma tonica (me), poi in quella atona (mi). Non si tratta propriamente di un pleonasmo (cioè di una ripetizione inutile), ma di una sottolineatura ottenuta mettendo in evidenza l’elemento che si ritiene più importante

A me mi sembra che le cose stiano molto diversamente.



USI

Nel linguaggio parlato informale, un costrutto come a me mi è certamente consentito. Ma nel parlato formale (un colloquio di lavoro o una prova di esame orale, un dialogo con un superiore – docente, capoufficio ecc.) e ancor più nello scritto è decisamente da evitare, perché darebbe la sensazione che chi parla o scrive non sia capace di adeguare il proprio registro linguistico alla situazione in cui si trova.

Il costrutto è largamente attestato nell’uso letterario

A me mi par di sì: potete domandare nel primo paese che troverete andando a diritta (A. Manzoni, I promessi sposi)

e ritorna con una certa frequenza nelle canzoni degli ultimi trent’anni

coca cola sì coca cola / a me mi fa impazzire (V. Rossi, Bollicine)

perché a me mi piace andare veloce (Jovanotti, La mia moto).





AMPISSIMO O AMPLISSIMO?



Si può dire e scrivere in tutti e due i modi.

• Ampissimo, forma un po’ meno frequente nell’uso, è il superlativo regolare dell’aggettivo ampio (come bello > bellissimo ecc.).

• Amplissimo è una forma dotta che deriva dal superlativo latino amplissimum e, rispetto ad ampissimo, è oggi la variante leggermente più diffusa.



VEDI ANCHE

grado degli aggettivi





ANALISI DEL PERIODO



L’analisi del periodo individua la tipologia e la funzione delle proposizioni che costituiscono una frase.

Uffa! Piove talmente tanto che Giulio e io abbiamo dovuto rimandare la nostra sospiratissima gita in campagna

Uffa! Piove talmente tanto: proposizione principale

che Giulio e io abbiamo dovuto rimandare la nostra sospiratissima gita in campagna: proposizione subordinata consecutiva.





ANALISI GRAMMATICALE



L’analisi grammaticale identifica il valore grammaticale delle parti del discorso che compongono un periodo e, nel caso queste siano variabili, le forme che assumono per effetto della flessione: il genere (maschile o femminile), il numero (singolare o plurale), la persona (prima, seconda, terza). Le parti del discorso si distinguono in variabili e invariabili.

Le parti variabili del discorso sono:





Le parti invariabili del discorso sono:





Qui di seguito abbiamo un esempio di analisi grammaticale



Uffa! Piove talmente tanto che Giulio e io abbiamo dovuto rimandare la nostra sospiratissima gita in campagna

Uffa: interiezione

Piove: voce del verbo piovere, II coniugazione, modo indicativo, tempo presente, forma attiva, 3a persona singolare, intransitivo, impersonale

talmente tanto: locuzione avverbiale di modo

che: congiunzione

Giulio: nome proprio di persona, maschile, singolare

e: congiunzione

io: pronome personale, 1a persona singolare

abbiamo dovuto: voce del verbo dovere, II coniugazione, modo indicativo, tempo passato prossimo, forma attiva, 1a persona plurale, intransitivo, servile

rimandare: voce del verbo rimandare, I coniugazione, modo infinito, tempo presente, forma attiva, transitivo

la: articolo determinativo, femminile, singolare

nostra: aggettivo possessivo, femminile, singolare

sospiratissima: aggettivo qualificativo, femminile, singolare, grado superlativo assoluto

gita: nome comune di cosa, femminile, singolare, primitivo

in: preposizione semplice

campagna: nome comune di cosa, femminile, singolare, primitivo.





ANALISI LOGICA



L’analisi logica individua la funzione sintattica di ciascun costituente all’interno di una frase:





Qui di seguito abbiamo un esempio di analisi logica



Uffa! Piove talmente tanto che Giulio e io abbiamo dovuto rimandare la nostra sospiratissima gita in campagna

Uffa! Piove: predicato verbale

talmente tanto: complemento di quantità

Giulio e io: soggetto

abbiamo dovuto rimandare: predicato verbale

la nostra sospiratissima gita: complemento oggetto + attributo

in campagna: complemento di moto a luogo.





ÀNANAS: MASCHILE O FEMMINILE?



Ananas è un sostantivo maschile

Questo ananas è davvero gustoso!

Il nome del frutto deriva da nanà, il modo in cui era chiamato nella lingua guaranì dei nativi d’America.

La parola, però, è giunta in italiano attraverso il portoghese ananaz (pronuncia: anànas) ed è stata a lungo diffusa nella forma ananasso (oggi rara), che non lasciava dubbi quanto al genere.



VEDI ANCHE

genere dei nomi





ÀNCORA O ANCÒRA?



Si tratta di una coppia di omografi.

• La parola sdrucciola àncora indica lo strumento con cui si ormeggia la nave al fondo marino

gettare l’àncora

• La parola piana ancòra, invece, è un avverbio di tempo

Ancòra tu / non mi sorprende lo sai (L. Battisti, Ancora tu).





ANCORCHÉ O ANCOR CHE?



Nell’italiano contemporaneo la forma corrente è ancorché, con univerbazione

risultati incoraggianti ancorché contradditori (www.levantenews.it)

La variante ancor che è molto rara e si avvia a scomparire, com’è già successo per le forme ancoraché e ancora che, normali nell’italiano antico.





ANNAFFIARE O INNAFFIARE?



Entrambe le forme sono corrette e usuali

cresciuto senza che nessuno se ne prendesse cura, senza un giardiniere che lo annaffiasse (N. Ammaniti, Ti prendo e ti porto via)

distrattamente continua il gesto di innaffiare le verdure (L. Malerba, Il sogno di Epicuro).



STORIA

Annaffiare e innaffiare, derivate probabilmente dallo stesso etimo latino (in e afflare ‘soffiare’) sono entrambe usate dal Medioevo fino a oggi. Tuttavia, già nella prima edizione del Vocabolario degli Accademici della Crusca (1612), alla voce Innaffiare si legge «Oggi più comunemente annaffiare».





ANÒDINO O ANODÌNO?



La pronuncia corretta di questo aggettivo che significa ‘scialbo, senza carattere’ è anòdino. Si è mantenuta l’accentazione sdrucciola, che la parola aveva nel latino tardo e prima ancora nel greco anòdynos ‘senza dolore’ (da cui lo specifico significato in ambito medico di ‘calmante, lenitivo’).

La pronuncia anodìno, dovuta al modello delle numerose e diffusissime parole in -ino con accentazione piana (carino, latino, tavolino), anche se piuttosto diffusa, è sconsigliabile.



VEDI ANCHE

accento





ANTE-



Prefisso che, in parole derivate dal latino (come anteporre) o formate modernamente (come antefatto, anteguerra ecc.), indica precedenza nel tempo e più raramente nello spazio. Talvolta viene usato come parola a sé in locuzioni del tipo ante 1914 (= prima del 1914), ante rivoluzione (prima della rivoluzione).



VEDI ANCHE

anti-

derivate, parole

prefissazione





ANTI-



Esistono in italiano due prefissi anti-.

1. Il primo – dal latino ante ‘davanti, prima’ – indica anteriorità, precedenza nel tempo o nello spazio e si trova all’inizio di parole derivate dal latino

anticipare (dal latino ante ‘prima’ e càpere ‘prendere’)

antimeridiano (dal latino antemeridianum, da ante meridiem ‘prima di mezzogiorno’)

o di parole formate modernamente

antibraccio, anticamera, antidiluviano

2. Il secondo, dal greco antì ‘contro’, è usato in parole composte in cui il secondo elemento può essere un sostantivo (antincendio, antiruggine), un aggettivo (antigiuridico, anticlericale), un participio presente (antiabbagliante, antiappannante) e assume diversi significati.

• Opposizione, avversione, antagonismo verso qualcosa

antipapa, antischiavista, antidemocratico

• Attitudine a combattere o prevenire qualcosa

antiallergico, antisettico, antispasmodico

• Capacità di evitare o impedire qualcosa

anticoagulante, antifurto, antisismico

• Contraddizione, contrasto, o anche indipendenza da qualcosa (con significato simile all’alfa privativo, a-)

antiestetico, antistorico

• Posizione contraria, movimento in senso opposto, posizione speculare

anticiclone, antipodi.



DUBBI

Nella scrittura, tra anti- (nel significato di ‘contro’) e il secondo elemento composto si può usare il trattino, specie quando si tratta di neologismi o di composti occasionali o rari. Il trattino viene usato con maggiore frequenza quando la parola successiva comincia per vocale: l’uso resta comunque molto oscillante, e si alterna anche alla grafia separata dei due elementi.

Nei giornali degli ultimi anni, tra le centinaia di nuovi prefissati con anti-, si possono trovare

antiburqa, anti-burqa

anti-carovita, anti carovita

antidegrado, anti-degrado, anti degrado

Nei casi in cui anti- precede una parola che comincia per i, si tende a evitare la sequenza di due vocali identiche: antincendio è molto più frequente di anti-incendio o di antiincendio.



VEDI ANCHE

derivate, parole

prefissazione





ANTISUFFISSO vedi INTERFISSO





ANTROPOFAGI O ANTROPOFAGHI?



Il plurale più diffuso è antropofagi, come sempre quando i nomi in -fago e -logo si riferiscono a persone e non a cose. Meno comune, e meno consigliabile, la forma antropofaghi.



VEDI ANCHE

-fago, -logo, plurale dei nomi in

-co, -go, plurale dei nomi in





ANTROPOLOGI O ANTROPOLOGHI?



Il plurale più diffuso è antropologi, come sempre quando i nomi in -fago e -logo si riferiscono a persone e non a cose. Meno comune, e meno consigliabile, la forma antropologhi.



VEDI ANCHE

-fago, -logo, plurale dei nomi in

-co, -go, plurale dei nomi in





ANZICHÉ O ANZI CHE?



La grafia corretta nell’italiano contemporaneo è anziché, con univerbazione

Preferisce giocare anziché studiare

Le tue parole, anziché rabbonirlo, l’hanno inasprito.



USI

La grafia anzi che continua oggi a essere usata solo nella locuzione scherzosa anzi che no, con valore rafforzativo, che tuttavia spesso si trova scritta anche come un’unica parola, in ossequio a una lunga tradizione letteraria

Educazione metafisica, anzichenò (N. Lagioia, Occidente per principianti)

Una specialità corroborante, anzichenò (D. Buzzati, Le cronache fantastiche).



STORIA

Nell’italiano antico, in cui anzi conservava il significato etimologico del latino ante ‘prima’, era normale l’uso di anzi che (scritto staccato) con valore temporale

non so s’io mi speri / Vederla anzi ch’io mora (F. Petrarca, Canzoniere).



VEDI ANCHE

altroché o altro che?

piuttosto che





APICI vedi VIRGOLETTE





APOCOPE vedi TRONCAMENTO





APODOSI



L’apòdosi è la proposizione reggente (principali, proposizioni) che insieme con la protasi forma il periodo ipotetico

Se lavoro troppo, mi stanco

Chiamami, se pensi di venire

Credo che ci avrebbe chiamato, se fosse già arrivato.



VEDI ANCHE

condizionali, proposizioni





APOSTROFO



Nell’ortografia italiana, l’apostrofo (’) si usa per segnalare la caduta di una o più lettere di una parola.

• Generalmente indica l’elisione di una vocale finale

la arte> l’arte

una ape > un’ape

quello albero> quell’albero

grande uomo> grand’uomo

santo Antonio> sant’Antonio

venti anni > vent’anni

• Ma viene usato anche per indicare alcuni casi di troncamento che danno vita a parole terminanti in vocale, e più precisamente:

- nella 2a persona dell’imperativo dei verbi dare, dire, fare, stare, andare

dai> da’

dici> di’

fai> fa’

stai> sta’

vai> va’

- in qualche altra parola in cui si verifica il troncamento dell’intera sillaba finale

bene > be’

poco> po’

modo> mo’ (a mo’ di = come)

- secondo un’abitudine ormai in disuso, in alcune preposizioni articolate nelle quali il troncamento riguarda il secondo elemento di un dittongo

ai> a’

dei> de’

coi> co’.



DUBBI

In tutti gli altri casi di troncamento, l’apostrofo non va mai usato. Si scrive perciò

un uomo e non un’uomo

nessun altro e non nessun’altro

alcun amico e non alcun’amico

buon appetito e non buon’appetito

Negli stessi casi, invece, al femminile va usato sempre l’apostrofo, perché non si tratta di troncamento ma di elisione. A differenza di quanto accade al maschile infatti (un albero, ma anche un palo), la vocale finale cade solo nel caso dell’incontro con la vocale iniziale della parola successiva (un’ape, ma una palla). Dunque

un’isola, alcun’amica, buon’anima

Non così per qual e tal, in cui anche la forma femminile si deve a troncamento (si dice anche qual vista, la tal via), e dunque non va mai scritta con l’apostrofo

qual è tuo marito / qual è tua moglie?

il tale e il tal altro / la tale e la tal altra

Rientrano fra i casi di troncamento da scrivere senza apostrofo anche espressioni come nobil uomo (o nobiluomo), suor Agnese, fin allora, ben accolto, far entrare, venir avanti, sapor amaro.



USI

L’apostrofo è usato anche per indicare la caduta di una o più cifre nell’indicazione di una data. In questo caso, poiché indica la caduta di un elemento che precede, l’apostrofo va orientato verso sinistra

la guerra del ’15-’18

Una vecchia regola scolastica vietava l’uso dell’apostrofo in fine di rigo. Si tratta di un’abitudine legata all’uso tipografico e non di una vera regola grammaticale. Sono perfettamente lecite, dunque, soluzioni come

del // l’anno > del- // l’anno

Da evitare, invece, la soluzione dello // anno, che darebbe vita a una sequenza (dello + parola cominciante per vocale) inaccettabile per la norma dell’italiano.



VEDI ANCHE

articoli

qual è o qual’è?

talora o tal’ora?

sillabe, divisione in





APPARTENERE: AVERE O ESSERE?



Il verbo appartenere può essere usato nei tempi composti sia con l’ausiliare essere, sia con l’ausiliare avere

Quel castello (era / aveva) già appartenuto per più d’un secolo ai suoi avi

Nell’italiano contemporaneo, tuttavia, l’ausiliare essere risulta molto più comune.



VEDI ANCHE

avere o essere?





APPELLATIVI, VERBI



I verbi appellativi (come chiamare, definire, denominare, appellare) rientrano nella categoria dei verbi copulativi.

• Nella forma attiva si costruiscono con il complemento predicativo dell’oggetto

Tutti mi chiamano Gigi

• Nella forma passiva con il complemento predicativo del soggetto

Per anni sono stato chiamato Gigi.



VEDI ANCHE

effettivi, verbi

elettivi, verbi

estimativi, verbi





APPENDÌCE O APPÈNDICE?



La forma corretta è appendìce.

La forma appèndice, sconsigliabile, è dovuta a un’errata ritrazione dell’accento, forse sul modello del verbo appendere, con cui però la parola non ha alcuna relazione.





APPLAUDO O APPLAUDISCO?



La forma oggi più frequente è di gran lunga applaudo. Solo per alcuni modi (indicativo e congiuntivo presente, imperativo) e solo per alcune persone (1a, 2a, 3a singolare e 1a plurale) è ancora possibile usare varianti del tipo di applaudisco, coniugate come nei verbi cosiddetti incoativi.





In tutti gli altri casi, il verbo applaudire presenta oggi solo la forma senza l’interfisso -isc-.





APPOSIZIONI



L’apposizione è un sostantivo che ne accompagna un altro per determinarlo e attribuirgli una proprietà particolare.

• Può precedere il nome a cui si riferisce

il console Cicerone

o seguirlo (in questo caso, è preceduta da una virgola)

Pietro Rossi, meccanico

• Può essere:

- semplice (cioè costituita solo da un sostantivo)

il dottor Bianchi

- oppure composta (quando al sostantivo si aggiungono altri elementi)

Tacito, il grande storico romano

Come l’attributo, l’apposizione può riferirsi sintatticamente:

• sia al soggetto

Mario, idraulico italiano, ha salvato la sua bella

• sia a un complemento qualunque

Sono stato a Saint Etienne, città del centro della Francia

Un particolare costrutto appositivo è quello che prevede la presenza del dimostrativo quello e della preposizione di

Quel gran genio del mio amico (L. Battisti, Sì viaggiare).



VEDI ANCHE

analisi logica





APRII O APERSI?



Il passato remoto del verbo aprire (così come nel caso di coprire, di offrire e dei loro composti) presenta la possibilità di usare (nella 1a e 3a persone singolari e nella 3a plurale) sia le forme con radice apr-, sia le forme con radice apers-.





USI

Benché in passato le due forme fossero usate indifferentemente, oggi aprii, aprì e aprirono sono decisamente più comuni (e consigliabili) di apersi, aperse e apersero.





A PROPOSITO O APPROPOSITO?



La grafia corretta è a proposito

I numeri a proposito dello spread tornano ad essere incoraggianti (www.milanofinanza.it)

La grafia approposito (con univerbazione, come negli avverbi appunto, soprattutto ecc.), piuttosto diffusa fino ai primi del Novecento, oggi è rara e sconsigliabile.



VEDI ANCHE

avverbiali, locuzioni





ARANCIO O ARANCIA?



Come accade spesso in questi casi, il maschile (arancio) indica l’albero; il femminile (arancia) indica il frutto di quell’albero. Il sostantivo arancio può riferirsi anche al colore, chiamato più comunemente, arancione.



USI

È comunque molto diffuso in tutta Italia l’uso del maschile arancio/aranci anche per indicare il frutto

in questa stagione di aranci succosi (www.coquinaria.it).



VEDI ANCHE

alternanza di genere e di significato





ARCHEOLOGI O ARCHEOLOGHI?



Il plurale più diffuso è archeologi, come sempre quando i nomi in -fago e -logo si riferiscono a persone e non a cose. Meno comune, e meno consigliabile, la forma archeologhi.



VEDI ANCHE

-fago, -logo , plurale dei nomi in

-co, -go, plurale dei nomi in





ARCI-



Il prefisso arci- (dal greco àrkhein ‘comandare’) forma nomi composti come

arcidiavolo, arcivescovo, arciduca

È anche usato (oggi solo in modo scherzoso) come prefisso rafforzativo di aggettivi, a cui dà valore di superlativo

arcinoto, arcicontento, arcistufo.



STORIA

Nell’italiano dei secoli scorsi non era raro l’uso scherzoso di arci- seguito da un superlativo assoluto: arcibellissimo, arcilunghissimo ecc.



VEDI ANCHE

alterazione

stra-





ARGOMENTO, COMPLEMENTO DI



Nell’analisi logica, il complemento di argomento indica la cosa o la persona della quale si parla.

Può essere introdotto dalle preposizioni di e su o da locuzioni preposizionali come a proposito di, intorno a, riguardo a e così via

parlare di sé

discutere a proposito di cose futili

indugiare su un particolare

un trattato riguardo all’origine del linguaggio.



STORIA

Era molto diffuso nei secoli scorsi (ma può essere usato anche oggi, come ripresa di un gusto antiquato) l’uso del complemento di argomento nei titoli

Sulla decadenza dell’agricoltura e sul feudalismo in Italia (V. E. Emiliani)

Sulla teoreticità delle norme costituenti (A. Filipponio)

Sul parlato (R. Sornicola)

L’uso più comune era quello con la preposizione di, che ricalcava il complemento di argomento latino, molto frequente in tanti capolavori dell’antichità (il De bello gallico di Cesare, il De senectute di Cicerone ecc.)

Dei sepolcri (U. Foscolo)

Del perché l’economia africana non è mai decollata (M. Milani)

Del fregarsene di tutto e del non fregarsene di niente (Fratelli Calafuria).





ARTERIOSCLÈROSI O ARTERIOSCLERÒSI?



Sono corrette entrambe le pronunce. In questi e in altri casi di termini medici derivanti dal greco, l’accento può essere posto in entrambe le posizioni.

• Sulla terzultima sillaba (sdrucciola, accentazione) si conserva l’accentazione dell’etimo greco

arteriosclèrosi, anchìlosi, èdema, flògosi

• Sulla penultima sillaba (piana, accentazione) si conserva l’accentazione che i termini avevano nel latino

arterioscleròsi, anchilòsi, edèma, flogòsi.



USI

Dato che tutte queste parole provengono sì dal greco, ma sono giunte in italiano tramite il latino scientifico, sarebbe consigliabile la pronuncia piana “alla latina”.

Tuttavia, nell’uso dei medici (e di conseguenza anche in quello di molti pazienti) risulta più diffusa la pronuncia sdrucciola, “alla greca”.





ARTICOLATE, PREPOSIZIONI vedi PREPOSIZIONI





ARTICOLI



L’articolo è una parte variabile del discorso che precede un sostantivo o una parte del discorso sostantivata

Il concerto (sostantivo) è stato molto bello

Il bello (aggettivo sostantivato) del concerto è stato il momento finale

Il mangiare (verbo sostantivato) nella mensa aziendale è scadente

Il perché (avverbio sostantivato) rimane oscuro

L’articolo concorda (concordanza) in genere e numero con la parte del discorso a cui si riferisce e può essere determinativo o indeterminativo.



L’ARTICOLO DETERMINATIVO

È usato in riferimento a:

• una categoria generale, cioè una classe di persone, animali, oggetti, concetti

Il bambino impara a parlare verso i 12 mesi

• qualcuno o qualcosa che si considera già noto a chi legge o ascolta

Il bambino ha già imparato a parlare?

Le forme dell’articolo determinativo sono:





L’ARTICOLO INDETERMINATIVO

È usato in riferimento a:

• un individuo che fa parte di una determinata classe

C’è un bambino che piange

• qualcuno o qualcosa che viene introdotto all’interno del discorso come un dato nuovo

Aspetto un bambino

Le forme dell’articolo indeterminativo, che ha soltanto il singolare, sono:





VEDI ANCHE

omissione dell’articolo

partitivo, articolo





ASINDETO



L’asindeto è la relazione di paratassi tra due proposizioni coordinate realizzata per giustapposizione, cioè senza l’uso delle congiunzioni. Il collegamento tra le proposizioni coordinate avviene solo attraverso la punteggiatura

Luca è arrivato, ha pranzato, è partito a gran velocità

L’asindeto si contrappone al polisindeto, in cui il collegamento tra proposizioni è realizzato replicando la congiunzione davanti a ciascuna delle proposizioni che vengono coordinate.





ASMA: MASCHILE O FEMMINILE?



La parola si trova usata sia al maschile, sia al femminile. L’oscillazione deriva dal fatto che tanto in greco quanto in latino asma era di genere neutro. Di solito le parole di genere neutro che l’italiano ha preso dalle lingue classiche hanno assunto il genere maschile (il tema, il problema, l’enigma).

In effetti, nel linguaggio medico, la parola asma è usata più spesso al maschile

asma allergico, asma cardiaco, asma isterico

Al plurale presenta due possibili forme

gli asmi (rifatto sull’italiano antico asmo) / gli asma (invariabile)

Tuttavia, la terminazione in -a ha fatto sì che la parola fosse sentita come femminile. Di qui l’uso, oggi di gran lunga più comune al di fuori dei testi di medicina, di asma come parola femminile

Ho sofferto di un’asma fortissima

L’asma può diventare pericolosa.





ASPETTO VERBALE



L’aspetto è una caratteristica del verbo che fornisce alcune informazioni supplementari sull’azione descritta: la sua durata; se si è conclusa, si sta svolgendo o si sta per svolgere; se è stata portata a compimento; in che modo si svolge.

L’aspetto verbale può essere espresso in diversi modi.

• Il tempo verbale può dare informazioni sullo svolgimento dell’azione. Si parla di:

- aspetto perfettivo, quando l’azione si presenta come conclusa (mangiai la minestra);

- aspetto imperfettivo, quando l’azione è presentata nel suo svolgimento (mentre mangiavo la minestra, mi chiamarono);

- aspetto durativo, quando l’azione dura nel tempo (dalle dodici alle tredici si mangia la minestra).

• Il significato stesso di alcuni verbi può indicare la durata dell’azione:

- cadere, entrare, colpire esprimono un’azione momentanea, cioè che si svolge in un unico momento;

- lavorare, dormire, viaggiare esprimono un’azione durativa, cioè che dura nel tempo;

- crescere, arrossire, invecchiare esprimono un’azione progressiva, cioè che evolve e si compie nel tempo.

• Alcune perifrasi verbali e verbi fraseologici danno informazioni sul modo in cui un’azione si colloca rispetto al tempo:

- stare per, essere in procinto di, essere sul punto di indicano l’imminenza di un’azione, cioè il fatto che quell’azione si sta per svolgere;

- stare seguito da un gerundio indica un’azione progressiva (sto mangiando);

- cominciare a seguito da infinito indica l’inizio di un’azione (comincio a mangiare);

- continuare a seguito da infinito indica il proseguimento di un’azione (continuo a mangiare);

• Alcuni suffissi verbali danno informazioni sul modo in cui si svolge un’azione:

- canticchiare ‘cantare distrattamente, sommessamente, a tratti ecc.’;

- parlottare ‘chiacchierare a voce bassa’;

- leggiucchiare ‘leggere senza impegno’.





ASPETTUALI, VERBI vedi FRASEOLOGICI, VERBI





ASPRO, SUPERLATIVO DI



Aspro è uno degli aggettivi che formano il superlativo assoluto aggiungendo il suffisso -errimo anziché -issimo

aspro> asperrimo.



USI

È diffusa anche la forma asprissimo, coniata sul modello dei superlativi regolari e attestata già nella prima edizione del Vocabolario degli Accademici della Crusca (1612).



VEDI ANCHE

-errimo, superlativi in





ASSAI



Quando l’avverbio assai viene usato con il significato di ‘molto’, precede l’aggettivo o l’avverbio a cui si riferisce

assai buono, assai bello, assai prima.



USI

È molto frequente, in alcune regioni del Meridione, l’uso di assai posto dopo l’aggettivo o l’avverbio a cui si riferisce (buono assai, bello assai, prima assai).

Si tratta di un uso fortemente connotato in senso locale, dunque da evitarsi nello scritto, ma anche nel parlato di una certa formalità.





ASSE: MASCHILE O FEMMINILE?



Asse maschile e asse femminile sono due omonimi di genere diverso.

Il femminile ha il significato generale di ‘tavola’

asse per il pane, asse per la pasta, asse da stiro

Il maschile si usa nel significato geometrico e figurato

asse di simmetria, asse delle ascisse, asse di rotazione, asse del timone, asse delle ruote, asse Roma-Berlino

La distinzione si mantiene anche al plurale

le assi / gli assi.





ASSERTIVE, PROPOSIZIONI vedi ENUNCIATIVE, PROPOSIZIONI





ASSIEME O INSIEME?



Le due parole hanno lo stesso significato e si usano per esprimere unione o compagnia. Possono essere usate indifferentemente in quasi tutti gli usi:

• in funzione di avverbio

Paolo e Marco faranno un viaggio assieme / Paolo e Marco faranno un viaggio insieme

• nella formazione delle locuzioni preposizionali assieme / insieme a e assieme / insieme con

Carlo ha scritto un libro assieme a (con) suo fratello / Carlo ha scritto un libro insieme a (con) suo fratello

• come sostantivi, con il significato di ‘gruppo di cose, o di persone, coordinate e coese’ la forma assieme si può usare ma è piuttosto rara

La squadra forma ormai un assieme affiatato / La squadra forma ormai un insieme affiatato

Nella specifica accezione matematica si usa solo insieme

La teoria degli insiemi fa parte del programma di quest’anno.



VEDI ANCHE

insieme a o insieme con?





ASSOLUTAMENTE



Il significato originario dell’avverbio è ‘in maniera assoluta, senza limitazione’. Con il tempo, però, assolutamente ha acquisito un valore rafforzativo in frasi sia positive, sia negative

un film assolutamente perfetto

una posizione assolutamente non condivisibile.



USI

Soprattutto nella lingua parlata, si è diffuso negli ultimi anni l’impiego di assolutamente da solo, come forma di risposta che può avere valore tanto affermativo quanto negativo

«Sei stanco?» «Assolutamente» (= no, per niente)

«Ti è piaciuto?» «Assolutamente» (= sì, moltissimo)

Dato che assolutamente di per sé non ha valore né positivo né negativo, sarebbe sempre meglio evitare ambiguità e rispondere almeno assolutamente sì o assolutamente no.



VEDI ANCHE

affatto





ASSORBO O ASSORBISCO?



Al presente indicativo, la coniugazione del verbo assorbire presenta una doppia forma con l’interfisso -isc- nelle tre persone singolari e nella terza plurale.





STORIA

Anche il participio passato del verbo assorbire presentava storicamente due forme:

- assorbito (usata sia in senso proprio, sia in senso figurato)

La carta ha assorbito tutta l’acqua

Il trasloco mi ha assorbito completamente

- assorto, oggi usata soltanto come aggettivo

E sei fantastica quando sei assorta / nei tuoi problemi, nei tuoi pensieri (V. Rossi, Albachiara)

Nella lingua antica e poetica, era normale l’uso di assorto anche come participio passato

Pur, se nell’onta della Patria assorte / Fien mie speranze (U. Foscolo, Alla donna gentile).



VEDI ANCHE

incoativi, verbi





ASTERISCO



L’asterisco è un segno grafico (*) che può avere molteplici funzioni.

• Rinvia a una nota a margine o a piè di pagina.

• Indica il tipo car* tutt*

Era figliuolo di un mercante di *** (questi asterischi vengono tutti dalla circospezione del mio anonimo) (A. Manzoni, I promessi sposi).



USI

Un impiego dell’asterisco che ha preso piede negli ultimi anni è quello legato alla volontà di evitare il cosiddetto uso “sessista” della lingua. Con soluzioni come car* tutt* si intende evitare l’uso del maschile generalizzato previsto dalla norma grammaticale (cari tutti riferito a donne e uomini), ma anche la dicotomia di genere implicita in una frase come care tutte e cari tutti

Videolettera di Nichi a* ragazz* del 9 aprile (www.sinistraecologialiberta.it)

Tale soluzione sembra derivare dall’impiego dell’asterisco come “carattere jolly” tipico dei sistemi informatizzati di ricerca.

In linguistica poi l’asterisco ha due funzioni specifiche.

1. In riferimento alle basi etimologiche, viene preposto a una parola per indicare che non esistono prove documentate della sua esistenza, ma si tratta di una forma deducibile soltanto in via ipotetica

Il verbo bruciare deriva dal latino parlato *brusiare

2. In riferimento all’uso linguistico, viene anteposto a una frase per segnalare che si tratta di una struttura agrammaticale, cioè non accettabile dalla coscienza linguistica dei parlanti nativi di una lingua

*Io parlare italiano

*Il più bellissimo del mondo.





ASTRATTI, NOMI



I nomi astratti, contrapposti a quelli concreti, si riferiscono a entità non percepibili fisicamente ma conoscibili soltanto attraverso la mente, come quelli che indicano stati d’animo, sensazioni o sentimenti

felicità, paura, amicizia, amore

Non si tratta, tuttavia, di una distinzione così nitida e facile da applicare, dato che molti sono i casi cui il grado di astrazione o di concretezza è relativo

partenza, risalita, odore

Inoltre, in determinati contesti, alcuni sostantivi che in generale sarebbero classificati come astratti, diventano invece nomi concreti

le celebrità del mondo del cinema (celebrità = attori).





ATMOSFERICI, VERBI



Si definiscono atmosferici (o meteorologici) i verbi che indicano fenomeni meteorologici, come piovere, nevicare, grandinare, tuonare, gelare, albeggiare ecc.

Si tratta quasi sempre di verbi impersonali, che possono assumere forma personale solo quando il soggetto è rappresentato da parole come goccia e simili

Piovevano gocce sempre più rade.



DUBBI

Questi verbi possono creare qualche dubbio sull’ausiliare da scegliere nei tempi composti. Tradizionalmente si distinguono i casi in cui s’intende sottolineare la durata dell’azione, nei quali si preferirebbe l’ausiliare avere, e tutti gli altri casi, in cui l’ausiliare sarebbe essere

Ieri ha nevicato per tre ore

È nevicato un po’ stanotte

La realtà è che nell’italiano contemporaneo è perfettamente normale l’uso dell’uno o dell’altro ausiliare, senza distinzioni di registro o di significato.



VEDI ANCHE

avere o essere?





ATONI E TONICI, PRONOMI vedi PERSONALI, PRONOMI





ATTENUATIVI, SUFFISSI



Nell’ambito dei meccanismi dell’alterazione, si dicono attenuativi i suffissi che attenuano il significato della parola alla quale si aggiungono.

Questi suffissi possono essere utilizzati con aggettivi

malato> malaticcio

rosso> rossiccio

ma anche con alcuni verbi (in questo caso il suffisso può avere funzione, oltre che attenuativa, anche leggermente peggiorativa)

cantare> canticchiare

vivere> vivacchiare.





ATTERRARE: AVERE O ESSERE?



La scelta dell’ausiliare essere o avere cambia a seconda che questo verbo sia usato in forma transitiva o intransitiva.

• Usato come transitivo, il verbo atterrare ha il significato di ‘gettare a terra’ e richiede l’ausiliare avere

Ha atterrato un avversario

• Quando è intransitivo, il verbo atterrare è utilizzato soprattutto per indicare il ‘posarsi a terra’ dei velivoli o nel significato più generico di ‘ricadere al suolo’. In questi casi, si può usare come ausiliare sia essere, sia (meno comune) avere

L’aereo è atterrato in ritardo / L’aereo ha atterrato in ritardo.



VEDI ANCHE

avere o essere?





ATTIMINO



Attimino è il diminutivo del sostantivo attimo, che indica di per sé uno spazio temporale brevissimo. Per questo motivo sarebbe improprio l’uso del diminutivo, anche se il suo impiego con valore temporale è del tutto accettabile, soprattutto nella lingua parlata

aspetta un attimino

se fosse arrivato un attimino più tardi!

È invece sconsigliabile, sia nello scritto sia nel parlato, l’uso di attimino con valore modale, cioè con il significato di ‘un po’’, ‘davvero’, ‘veramente’. Questo uso estensivo si è sviluppato negli ultimi decenni ed è oggi molto comune nel parlato e nella lingua del Web

è un attimino troppo alto

mi sento un attimino poco considerata (www.cercounbimbo.net)

a me sembra un attimino strano come metro di giudizio (www.mad4games.it).





ATTINENTE A O ATTINENTE?



L’aggettivo attinente ‘che concerne’, ‘che è in relazione con qualche cosa’, regge la preposizione a. La forma deriva infatti dal participio presente del verbo intransitivo attenere (da latino attinere)

le carte attinenti al processo, le mansioni attinenti alla sua carica

La costruzione senza preposizione (attinenti il processo) è errata; la sua diffusione è dovuta al modello di aggettivi di significato affine come concernente o riguardante, che derivano da verbi transitivi e che quindi non reggono la preposizione a (concernenti il processo, riguardanti il processo).





ATTIVI, VERBI vedi FORMA ATTIVA, PASSIVA E RIFLESSIVA





ATTRIBUTO



Nell’analisi logica l’attributo è un aggettivo o un participio che concorda in genere, numero e funzione sintattica con il nome a cui si riferisce.

L’attributo può riferirsi, in particolare:

• al soggetto

Il gatto affettuoso fa le fusa

• al nome del predicato (predicato nominale)

Il gatto è un animale domestico

• al complemento oggetto

Il gatto fa molte fusa

• a un complemento indiretto

Il gatto gioca con la pallina colorata

• all’apposizione

Il gatto, animale domestico, fa le fusa

In alcuni particolari contesti anche gli avverbi possono svolgere la funzione di attributi

Non ho mai visto un uomo così.





AUSILIARI, VERBI vedi AVERE O ESSERE?





AUSPICARE O AUSPICARSI?



L’unica forma corretta è auspicare

Il Presidente auspica una rapida soluzione della crisi

La forma auspicarsi è errata e si deve a una confusione con il verbo augurare, che – a differenza di auspicare – si può usare anche come riflessivo

Il Presidente si augura una rapida soluzione della crisi.





ÀUSPICI O AUSPÌCI?



Si tratta di una coppia di omografi.

• La parola sdrucciola àuspici è il plurale di àuspice, cioè ‘la persona che traeva gli auspìci presso gli antichi Romani’. Per estensione, il vocabolo ha assunto anche il significato di ‘promotore, fautore’ di qualcosa

Giovanni Villani sollecita ed anzi si fa auspice della continuazione dell’impresa (A.M. Cabrini, Un’idea di Firenze)

• La parola piana auspìci, invece, è il plurale di auspìcio, con cui si intende sia ‘l’antica pratica della divinazione’, sia (per estensione) ‘l’augurio, il segno o la circostanza che serve di presagio’

Quell’invito ci sembrò di ottimo auspìcio

Il vocabolo è usato oggi soprattutto al plurale, con il significato di ‘favore’ o ‘supporto a un’iniziativa’

L’associazione fu costituita sotto gli auspìci del presidente della Repubblica.



VEDI ANCHE

accento





AVERE O ESSERE?



I due ausiliari (letteralmente ‘che aiutano’) della lingua italiana sono i verbi avere ed essere.

• Il verbo avere si usa per formare i tempi composti dei verbi transitivi attivi

io ho amato, tu avevi visto, voi aveste colpito

• Il verbo essere, invece, si usa per formare:

- la forma passiva dei verbi

io sono stato amato, tu eri stato visto, noi fummo stati colpiti

- i tempi composti dei verbi impersonali

mi è sembrato

- i tempi composti dei verbi riflessivi

mi sono lavato, mi ero vestito

• La scelta dell’ausiliare avere o essere con i verbi intransitivi non segue criteri costanti e regolari.



In linea generale, però, si usa l’ausiliare avere con i verbi che indicano un’azione effettivamente compiuta dal soggetto

ho parlato, ho dormito

• Si usa, invece, l’ausiliare essere:

- con i verbi che indicano un’azione subita dal soggetto

sono nato, sono cresciuto

- con i verbi di movimento

sono andato, sono partito

sebbene anche tra questi ce ne sia qualcuno che richiede l’ausiliare avere

ho camminato, ho viaggiato

Generalmente quando si tratta di verbi servili si tende a usare l’ausiliare del verbo all’infinito che segue dopo

cantare> ho cantato> ho potuto cantare

andare> sono andato> sono dovuto andare

Tuttavia esistono delle eccezioni.

• Se il verbo all’infinito è intransitivo, si può anche usare l’ausiliare avere

sono dovuto andare / ho dovuto andare

• Se il verbo all’infinito è essere, si usa l’ausiliare avere

Avrebbe dovuto essere a scuola

• Se il verbo all’infinito è in forma passiva, si usa l’ausiliare avere

Avrebbe potuto essere visto

• Se il verbo all’infinito è pronominale, si usa l’ausiliare essere se il pronome viene anticipato, ma se il pronome viene posticipato si può scegliere indifferentemente l’ausiliare essere o avere

Non ci sarei dovuto andare

Non sarei dovuto andarci / Non avrei dovuto andarci.



VEDI ANCHE

atmosferici, verbi





AVERE O TENERE?



Il verbo tenere è usato al posto di avere in alcune espressioni come tenere fame, tenere sonno, e così via, soprattutto in alcuni italiani regionali.

Quest’uso non è accettato nell’italiano standard, dove in queste espressioni si usa sempre il verbo avere: avere fame, avere sonno e così via.



USI

Molto diffusa in tutta Italia è l’espressione tenere famiglia, che si usa di solito per spiegare o giustificare azioni normalmente ritenute disdicevoli. In questo caso il verbo tenere è quasi inevitabile; non otterremmo lo stesso effetto dicendo: «Ho famiglia».





AVVERBI



L’avverbio è una parte invariabile del discorso, la cui funzione è determinare il significato di un verbo (dorme saporitamente), un aggettivo (molto buono) o un altro avverbio (troppo duramente).

A seconda della funzione che svolgono, gli avverbi si suddividono in diverse categorie.





Nella categoria degli avverbi di luogo rientrano ci e vi (nel significato di ‘in questo luogo’, ‘in quel luogo’, ‘in ciò’) e ne (nel significato di ‘da quel luogo’, ‘da ciò’)

ci vengo

ne sono uscito





Alcuni avverbi sono aggettivi che hanno assunto anche una funzione avverbiale

Viaggia sicuro: allaccia le cinture

Corre forte, non c’è che dire

Finalmente hai risposto giusto

Siamo andati ad abitare lontano

Come gli aggettivi qualificativi, anche la maggior parte degli avverbi ha un grado comparativo e uno superlativo

spesso> più spesso, spessissimo

bene> meglio, ottimamente

Solo pochi avverbi, invece, presentano forme soggette ad alterazione

bene> benino, benone

male> maluccio, malaccio

poco> pochino, pochetto, pochettino

Una funzione analoga a quella degli avverbi è svolta dalle locuzioni avverbiali

All’improvviso (= improvvisamente) il cane è venuto fuori dalla cuccia.



VEDI ANCHE

avverbi, formazione degli

derivate, parole





AVVERBIALI, LOCUZIONI



Le locuzioni avverbiali sono locuzioni composte da due o più parole che hanno nel loro insieme funzione di avverbio. Possono essere formate con diversi elementi:

• con una preposizione

a proposito, di sicuro

• con la preposizione a usata due volte

a mano a mano

• con le preposizioni di e in

di male in peggio

• con la reduplicazione di nomi, aggettivi, avverbi o verbi

passo passo, bel bello, quasi quasi, stringi stringi.



VEDI ANCHE

proposizioni





AVVERBI, FORMAZIONE DEGLI



In base alla loro formazione, gli avverbi possono essere suddivisi in tre categorie.

1. Avverbi semplici: hanno una forma autonoma che non deriva da nessun’altra parola

subito, laggiù

2. Avverbi composti: sono formati da due o più parti che un tempo non erano unite

tuttora (tutt’ora), talora (tal ora)

3. Avverbi derivati: si formano aggiungendo un suffisso a un’altra parola. In genere si tratta dei suffissi:

- -mente nei casi di derivazione da un aggettivo

lontano > lontanamente

- -oni nei casi di derivazione da un nome o da un verbo

gatto > gattoni

tentare > tentoni.



STORIA

Il suffisso -mente deriva dal latino mente, ablativo del nome mens ‘mente, spirito, intelligenza’. Perciò, una frase latina come amare tenera mente voleva dire ‘amare con un’attitudine mentale tenera’. Con il passare del tempo, queste locuzioni sono passate a indicare non tanto l’attitudine, quanto il modo con cui si svolgeva l’azione. Nell’italiano antico era ancora viva la percezione di questa origine, tanto che si potevano usare espressione come villana e aspramente (cioè villanamente e aspramente). Poi l’aggettivo ha preso a essere sentito un tutt’uno col resto della parola: così -mente è diventato un suffisso usato ancora oggi per creare nuovi avverbi.



In latino, così come in italiano, gli aggettivi devono accordarsi al nome cui si riferiscono, e mens, come in italiano, è femminile. Ecco spiegato perché nella nostra lingua gli avverbi che derivano da un aggettivo si creano a partire dal femminile.



VEDI ANCHE

derivate, parole





AVVERSATIVE, CONGIUNZIONI



Le congiunzioni avversative sono congiunzioni coordinative che hanno la funzione di legare due parole o due proposizioni che sono in qualche modo in contrasto (avversative, proposizioni).

Le più frequenti sono anzi, eppure, ma, però, tuttavia, bensì

Non sono stanco, ma affaticato

Io sono rimasta a casa, però Lucia è uscita.



VEDI ANCHE

ma però





AVVERSATIVE, PROPOSIZIONI



Nell’analisi del periodo, le proposizioni avversative sono proposizioni coordinate o subordinate che esprimono un fatto o una situazione in contrasto con quanto viene detto nella proposizione principale o con quanto ci si aspetterebbe in base a quello che si afferma nella principale.

• Le proposizioni coordinate avversative vengono introdotte da ma, però, tuttavia, mentre, eppure

Giovanni è bassino, ma gioca bene a basket

Marco ha studiato molto, tuttavia non ha superato l’esame

• Quanto alle proposizioni subordinate avversative:

- quando si trovano in forma esplicita vengono introdotte da mentre (o mentre invece), quando (o quando invece), laddove e presentano il verbo all’indicativo o al condizionale

Credi di avere ragione, quando (invece) hai torto

Sono rimasta addormentata, mentre (invece) sarei dovuta andare al lavoro

- quando si trovano in forma implicita vengono introdotte da anziché, invece di, in luogo di e presentano il verbo all’infinito

Anziché scusarsi, è scappato via

Invece di uscire, ha preferito studiare.





AZIONE VERBALE vedi ASPETTO VERBALE





B





BALZO O BALZA?



Sono due parole di genere diverso che derivano (più o meno direttamente) dallo stesso etimo: la parola latina balteum, che aveva diversi significati, tra cui ‘cintura’ e ‘luogo recinto da dirupi’.

• Il maschile balzo in italiano ha diversi significati:

- nel significato meno comune di ‘ripiano che interrompe il pendio di un monte’ o ‘luogo scosceso’ deriva direttamente dalla base latina

mi cambia’ io; e come sanza cura / vide me ’l duca mio, su per lo balzo / si mosse, ed io di rietro inver l’altura (D. Alighieri, Purgatorio)

- nel significato più diffuso di ‘salto’, ‘scatto’, deriva dal verbo italiano balzare, per il cui etimo dobbiamo ipotizzare un verbo latino *balteare, a sua volta da balteum

ciò detto agì da gran cialtrone / con balzo da leone / in sella si lanciò (F. De Andrè, Carlo Martello ritorna dalla battaglia di Poitiers)

• Il femminile balza deriva dal plurale della base latina (baltea) e può indicare ‘una parete particolarmente ripida’ o ‘un tratto di pianura che segue un dirupo’

Medardo di Terralba saliva e scendeva di buon’ora per le balze (I. Calvino, Il visconte dimezzato)

o anche una fascia colorata posta come ornamento all’estremità delle vesti

una gonna a balze.



VEDI ANCHE

alternanza di genere e di significato





BANCO O BANCA?



Sono due parole di genere diverso che derivano (più o meno direttamente) dallo stesso etimo: il germanico bank ‘panca’, da cui l’italiano ha tratto in epoche diverse il maschile banco e il femminile banca.

• Il maschile banco ha esteso nel tempo il suo significato originario, fino a indicare mobili di vario genere

banco degli imputati, banco di scuola, banco di chiesa, banco del governo, banco del mercato

ed è vivo in numerose espressioni idiomatiche

banco di prova, vendere o comprare sotto banco, farmaci da banco

Già nel Medioevo, tuttavia, il vocabolo banco cominciò a essere usato in riferimento al prestito di denaro; un uso di cui resta ancora traccia nell’italiano contemporaneo

banco dei pegni, Banco di Sicilia, Banco di Sardegna

Banco si usa inoltre per indicare un ammasso o uno strato di materiale vario in espressioni come

banco di sabbia, banco di nebbia, banco di pesci

• Il femminile banca si è specializzato quasi subito in riferimento agli istituti di credito e agli edifici in cui hanno sede

banca di credito, banca popolare, Banca d’Italia

Per estensione, banca designa oggi qualsiasi centro, istituto o associazione destinati alla conservazione di materiale, anche in senso figurato

banca del sangue, banca del midollo, banca dati, banca del tempo.



VEDI ANCHE

alternanza di genere e di significato





BARBERA: IL O LA?



Entrambe le soluzioni sono accettabili

Il vitigno di questo ottimo Barbera sorge a Canale d’Alba (www.docwine.it)

Una Barbera che punta all’eccellenza (L. Veronelli, «Corriere della sera»)

I nomi dei vini sono quasi tutti maschili

il chianti, il barbaresco, il morellino, il negramaro

L’uso risulta oscillante solo per i nomi che finiscono in -a, i quali tendono a essere trattati come nomi femminili. L’uso al femminile, in particolare, è il più comune proprio in casi come

la barbera, la bonarda, la freisa

Tuttavia, per molti di questi nomi è piuttosto comune anche l’uso al maschile (ovvero la concordanza implicita con un sottinteso vino)

il (vino) barbera, il (vino) bonarda, il (vino) freisa.



VEDI ANCHE

genere dei nomi





BARRA vedi SBARRETTA





BEATO TE O BEATO A TE?



In questo tipo di frasi esclamative formate con un aggettivo, la forma corretta è quella senza la preposizione a

Beato te!, Povero me!

Il pronome personale te (o me) ha qui funzione di soggetto e come tale non deve essere preceduto da alcuna preposizione.

L’uso della preposizione a, diffuso nell’italiano regionale centro-meridionale, va dunque evitato sia nello scritto, sia nel parlato di una certa formalità.



VEDI ANCHE

a (preposizione)

tu o te?





BELLO



L’aggettivo qualificativo bello presenta forme diverse per il singolare e il plurale maschili, a seconda della parola che segue. La scelta tra le varie forme del singolare (bello, bell’ con elisione e bel con troncamento) e del plurale (bei e begli) segue le stesse regole che valgono per l’articolo determinativo.

Il femminile, invece, è sempre bella al singolare tranne alcune eccezioni, e belle al plurale

bello spettacolo / begli spettacoli

bell’albero / begli alberi

bel cane / bei cani

bell’amica / belle amiche

bella storia /belle storie

bella casa / belle case

La forma plurale belli si usa soltanto quando l’aggettivo si trova dopo la parola alla quale si riferisce o quando la precede immediatamente

Hai degli occhi molto belli

Belli, i tuoi occhi ma Hai dei begli occhi.



DUBBI

Davanti a parole di origine straniera che cominciano con h, ci si regola a seconda del suono che ha la lettera nella pronuncia italiana (in questi casi, per essere sicuri, è opportuno consultare il vocabolario).

• Quando l’h è muta si usa la forma maschile singolare bell’

un bell’hotel

un bell’haiku di Basho

• Quando invece l’h è aspirata (come in molte parole inglesi e tedesche), si usa bello

La storia merita un bello happy end hollywoodiano

Tuttavia l’uso è spesso oscillante, anche per l’incertezza sul reale valore dell’h, trattata nella maggior parte dei casi come se fosse muta

L’enigmistica è un bell’hobby.



USI

• Davanti a parole che cominciano con la i, oggi si usa quasi sempre la forma begli senza elisione

Begli individui che conosci!

anche se la forma con elisione continua a essere usata sporadicamente

Prima Marconato compie due begl’interventi proprio su Bertolini, poi fa un vero miracolo su colpo di testa ravvicinato di Masini (www.loschermo.it)

• Davanti a parole che cominciano con i gruppi ps e pn sono piuttosto diffuse nello scritto informale le forme, comunque sconsigliate, bel / bei

Marco scopre di interessare a Maria e intanto aiuta Lele a lavoro: la maggiore dei Martini litiga con il bel psicologo Matteucci (tv.fanpage.it)

Preferisco dei bei pneumatici da strada (www.ferraraforum.it)

• Davanti a parole di origine straniera che cominciano con la w, ci si regola a seconda del suono che la lettera ha nella pronuncia italiana

un bel weekend.



VEDI ANCHE

articoli





BENÈFICI O BENEFÌCI?



Si tratta di due omografi il cui significato cambia a seconda di dove cade l’accento.

• Benèfici, con pronuncia sdrucciola, è il maschile plurale dell’aggettivo benèfico (dal latino benèficum), ovvero ‘che porta beneficio’, ‘che fa bene’

rimedi benèfici, atti benèfici, istituti benèfici

• Benefìci, con pronuncia piana, è invece il plurale del sostantivo benefìcio (dal latino benefìcium), che significa ‘utilità, giovamento, sollievo’, ma anche ‘favore, vantaggio’

benefìci fiscali, benefìci di legge, i benefìci dell’aria di mare.



STORIA

Le due forme sono omografe solo da quando, nel secolo scorso, si è smesso di rendere nella grafia la doppia i finale del plurale di beneficio (beneficii), o di ricorrere alle altre soluzioni usate in passato per questo tipo di parole: la i lunga (beneficj), e l’accento circonflesso (beneficî).



VEDI ANCHE

-io, plurale dei nomi in

accento





BERRETTO O BERRETTA?



Nel loro significato più comune, entrambi i vocaboli indicano un copricapo di varia foggia.

• Il maschile berretto è oggi la forma più usata

berretto sportivo, berretto militare

• Il femminile, che era la forma più antica, oggi è piuttosto raro. Viene utilizzato soprattutto per designare il copricapo che i prelati portano in casa e in chiesa (nero per i sacerdoti, rosso per i cardinali, violetto per i vescovi)

Troppo vento, vola la berretta del Papa (www.repubblica.it).



VEDI ANCHE

genere dei nomi





BISDRUCCIOLA, ACCENTAZIONE



Si dice bisdrucciola l’accentazione di parole nelle quali l’accento cade sulla quartultima sillaba. Nella lingua italiana in realtà sono molto poche e corrispondono tutte a voci verbali.

• Alcune forme di 3a persona plurale dell’indicativo e del congiuntivo in verbi la cui 1a persona singolare è sdrucciola

fàbbrico> fàbbricano

lìtigo> lìtigano

dèlego> dèlegano

• Alcune forme composte con l’aggiunta di due pronomi atoni

prèstamelo, andàndosene, èccotene.



VEDI ANCHE

piana, accentazione

trisdrucciola, accentazione

tronca, accentazione

accento





BOCCIÒLO O BÒCCIOLO?



La pronuncia corretta è bocciòlo.

La parola nasce infatti come diminutivo di boccio ‘fiore non ancora schiuso’: l’accentazione è dunque la stessa di bestiòla, figliòlo e di altri vocaboli che in origine erano diminutivi come bracciòlo o tovagliòlo.

La forma bòcciolo, sconsigliabile, è dovuta a un’errata ritrazione dell’accento, forse sul modello di parole con accentazione sdrucciola come àngolo, càlcolo, pàrgolo.



VEDI ANCHE

accento





BRACCI O BRACCIA?



I due plurali rispondono a due sfumature di significato diverse.

• Il plurale maschile bracci si usa per tutti gli altri significati della parola, ovvero quando indica oggetti o parti di oggetti che sporgono o si prolungano a somiglianza d’un braccio

i bracci della croce, candelabro a sei bracci, i bracci di un edificio

• Il plurale femminile braccia si usa quando ci si riferisce agli arti superiori del corpo umano, in senso proprio o figurato

allungare le braccia, portare qualcuno a braccia, braccia rubate all’agricoltura

oppure per il plurale dell’unità di misura che un tempo si usava in certe regioni come unità di lunghezza

Vorrei restasse uno spazio, dagli alloggiamenti al fosso, di cento braccia intorno intorno (N. Machiavelli, Dell’arte della guerra)

e oggi è in uso soltanto come unità di misura delle profondità marine

a centocinquanta braccia di profondità.



VEDI ANCHE

plurali doppi





BUCO O BUCA?



Sono due parole di genere diverso che derivano probabilmente da uno stesso etimo.

• Il maschile buco (plurale buchi) indica una ‘piccola apertura stretta e per lo più tondeggiante’

un buco nel muro, una calza piena di buchi

ma si usa anche nel significato figurato di ‘luogo angusto, nascondiglio’

Vive in un buco di pochi metri quadri

e in quello di ‘pausa, intervallo’

Ho un buco di due ore

• Il femminile buca (plurale buche) indica nel suo significato più comune una ‘cavità del terreno’

cadere in una buca, scavare una buca

ma può avere anche significati più specifici

buca delle lettere, buche del biliardo, buche del golf.



VEDI ANCHE

alternanza di genere e di significato





BUDELLI O BUDELLA?



La parola budello ha due plurali.

• Il plurale maschile budelli si usa quando ci si riferisce a un senso figurato e metaforico

i budelli (= vie strette) del centro storico

• Il plurale femminile budella si usa quando il vocabolo è impiegato con il significato proprio di ‘intestino (soprattutto di animali)’ o in particolari locuzioni

le budella del pollo, del maiale

sentirsi torcere le budella.



USI

Di uso meno comune è una terza forma di plurale: il femminile budelle, usato come variante di budella

lavorazione budelle per insaccati.



VEDI ANCHE

plurali doppi





C





CADÙCO O CÀDUCO?



La pronuncia corretta è cadùco, che conserva l’accentazione piana propria della base latina (cadùcum). La forma càduco, sconsigliabile, è dovuta a un’errata ritrazione dell’accento. Il plurale è caduchi.



VEDI ANCHE

-co, -go, plurale dei nomi in





CAFFÈ vedi ACCENTO, ACUTO O GRAVE





CALCAGNI O CALCAGNA?



La parola calcagno (‘osso del tallone’) ha due plurali.

• La forma maschile calcagni si utilizza nella sua accezione propria.

• L’antica forma femminile calcagna, invece, è rimasta d’uso nelle locuzioni e nei proverbi

avere qualcuno alle calcagna (= qualcuno che ci insegue)

stargli alle calcagna (= tallonarlo).



VEDI ANCHE

plurali doppi





CALCO



Il calco è un tipo di prestito che può interessare la forma (calco formale) o il significato (calco semantico) di una parola.

• Si ha un calco formale quando all’interno di una lingua si introducono un vocabolo o una locuzione (calco lessicale) o una struttura sintattica (calco sintattico) tradotti dalle rispettive forme esistenti in un’altra lingua

schiaccianoci (dalla parola tedesca Nussknacker, a sua volta da Nuss ‘noce’, e Knacker ‘che schiaccia’)

grattacielo (dalla parola inglese skyscraper, a sua volta da sky ‘cielo’, e scraper ‘che gratta’)

Le vostre speculazioni, se non erro, nascono dai vaneggiamenti di uno studente di teologia […] pronto a confessare non importa cosa (dalla locuzione francese n’emporte quoi ‘qualsiasi cosa’) (V. Evangelisti, Rex Tremendae maiestatis)

Occorre che i cittadini sappiano chi fa che cosa (dal modulo inglese con doppio interrogativo who does what?) (www.parma.repubblica.it)

• Si ha invece un calco semantico quando una parola, che ha in comune con la sua analoga straniera uno o più significati, assume per imitazione una nuova accezione

stella (famoso attore cinematografico, come nell’inglese star).





CAMICIE O CAMICE?



La grafia corretta del plurale di camicia è camicie.

Oltretutto, si evita così l’omografia con il singolare maschile càmice (‘indumento da lavoro’), il cui plurale è càmici.



VEDI ANCHE

-cia, -gia, scia, plurale dei nomi in





CAMPAGNA O CAMPAGNIA?



La grafia corretta è campagna. La i, infatti, non viene pronunciata e risulta superflua anche per la pronuncia del gruppo -gn-.

Diverso il caso di parole come compagnìa in cui la i, accentata, ovviamente viene pronunciata.



VEDI ANCHE

-gna o -gnia, -gne o -gnie, -gno o -gnio?





CAMUFFARE O CAMMUFFARE?



La forma corretta è camuffare. La forma errata cammuffare si deve forse al modello di verbi diversi come camminare o ammuffire.





CANCELLARE O SCANCELLARE?



La forma scancellare è derivata da cancellare tramite l’aggiunta del prefisso s-. Tra scancellare e cancellare c’è lo stesso rapporto che lega sbattere a battere, scacciare a cacciare, o sgocciolare a gocciolare.

Dunque la forma è tutt’altro che scorretta e gode anche di una notevole tradizione letteraria

Così mai scancellata la memoria / fia di te, madre, e del tuo figlio Amore (A. Poliziano, Stanze per la giostra)

Fa male – soggiunsi involontariamente premuroso di scancellare l’impressione di quelle mie parole (L. Capuana, Profili di donne)

le luci erano a tratti / scancellate dal crescere dell’onde (E. Montale, Le occasioni)

Nondimeno, una lunga tradizione grammaticale l’ha ritenuta a torto una forma sbagliata, considerando il prefisso s- negativo e quindi ridondante rispetto al significato del verbo cancellare. Anche se immotivata, la condanna delle grammatica scolastica ha pesato sull’uso corrente, che oggi vede in scancellare una variante più popolare e dunque sconsigliabile in contesti formali.





CANE / CAGNA



La femmina del cane è la cagna, parola che rappresenta l’evoluzione regolare di una base latina *caniam, probabilmente usata nel latino parlato come femminile di canis ‘cane’.

È da questa forma femminile che provengono molti derivati di cane, come cagnaccio, cagnetto, cagnone, cagnesco.



USI

Il femminile cana è usato solo nel linguaggio infantile, o con intento scherzoso

Io, lui e la cana femmina (C. Baglioni).





CANNOCCHIALE O CANOCCHIALE?



Entrambe le forme sono accettabili e largamente utilizzate, anche se oggi quella più frequente appare cannocchiale, che è ancora la forma più fedele all’etimo.

La forma cannocchiale corrisponde esattamente al nome coniato, all’inizio del Seicento, per definire quell’invenzione che Galileo Galilei aveva chiamato cannone o occhiale. Il nome – usato fin dall’inizio al maschile – può essere interpretato come un composto di canna e occhiale o forse, meno probabilmente, delle due parole usate da Galileo: cannone e occhiale.





CAPO-, PLURALE DEI COMPOSTI CON



Il plurale dei composti con capo- cambia in base al rapporto che lega questo primo elemento con il secondo elemento della parola composta e in base al genere (maschile o femminile) di quest’ultima.

• Se capo- indica una persona che è a capo di qualcosa, la flessione al plurale riguarda solo il primo elemento

il capostazione> i capistazione

il capogruppo > i capigruppo

• Se capo- indica una persona che è a capo di qualcuno, la flessione riguarda solo il secondo elemento

il capomastro> i capomastri

il caporedattore> i caporedattori

In entrambi i casi, se il nome composto è di genere femminile, il nome capo- rimane sempre invariato

la capostazione> le capostazione (e non capestazione)

la caporedattrice> le caporedattrici

• Se capo- è inteso nell’accezione di ‘ciò che eccelle sopra gli altri’, la flessione riguarda solo il secondo elemento

il capolavoro > i capolavori

• Nel caso in cui capo- sia seguito da un aggettivo, la flessione riguarda sia il primo, sia il secondo elemento

il caposaldo > i capisaldi (meno comune i caposaldi).



VEDI ANCHE

composte, parole





CAPOVERSO vedi PARAGRAFO





CARDINALI, AGGETTIVI NUMERALI



Gli aggettivi numerali cardinali sono aggettivi che indicano una quantità numerica precisa. Generalmente vengono posti prima del sostantivo e sono invariabili: tutti plurali, tranne uno (che ovviamente è singolare); tutti maschili, tranne uno, che ha il femminile una

Dieci ragazze per me posson bastare (L. Battisti, Dieci ragazze)

Eravamo quattro amici al bar che volevano cambiare il mondo (G. Paoli, Quattro amici al bar)

Le cose che abbiamo in comune son quattromilaottocentocinquanta (D. Silvestri, Le cose che abbiamo in comune)

I numerali cardinali possono anche essere sostantivati

Ti alzerai disfatto rimandando tutto al ventisette (= il giorno ventisette del mese) (F. De André, La città vecchia)

I numerali cardinali non vanno confusi con i numerali ordinali (primo, secondo ecc.).



USI

I numerali cardinali andrebbero scritti in cifre solo in contesti tecnici o scientifici; in qualunque altro tipo di testo sarebbe preferibile scriverli per esteso, tranne nel caso in cui si tratti di una data o di un numero molto alto

Torino, 12 maggio 2011 (o anche: 12.5.2011 / 12.v.2011)

La riparazione mi è costata 4.210 euro

Si possono usare scritture miste (cifre e lettere) con numerazioni alte, ma approssimative

Il loro sito ha avuto 8 milioni e mezzo di contatti

Nella scrittura tecnica o commerciale, il numerale cardinale viene spesso posposto al sostantivo quando questo sia un’unità monetaria o di misura

€ 50,00

kg 13

Il numerale cardinale si mette dopo il sostantivo a cui si riferisce anche quando indica la posizione in una successione

il capitolo 12, nel fascicolo 19 della rivista.





-CARE E -GARE, VERBI IN



Nei verbi che all’infinito finiscono in -care e -gare (come elencare o negare), per far sì che la pronuncia di c e g sia la stessa in tutte le voci, la grafia prevede l’aggiunta di una h davanti alle desinenze che cominciano con -e o con -i, dunque:

• in alcune forme dell’indicativo presente

tu elenc-h-i / neg-h-i

noi elenc-h-iamo / neg-h-iamo

• in tutte le forme dell’indicativo futuro

io elenc-h-erò / neg-h-erò, tu elenc-h-erai / neg-h-erai...

• in tutte le forme del congiuntivo presente

che io elenc-h-i / neg-h-i, che tu elenc-h-i / neg-h-i...

• in tutte le forme del condizionale presente

io elenc-h-erei / neg-h-erei, tu elenc-h-eresti / neg-h-eresti...



VEDI ANCHE

-co, -go, plurale dei nomi in





CAUSA, COMPLEMENTO DI



Nell’analisi logica, il complemento di causa indica il motivo per cui si compie o avviene un’azione o si crea una determinata situazione.

Il complemento di causa è introdotto dalle preposizioni per, di, da, con

La squadra è triste per la sconfitta

Trema di paura

Dalla pioggia che c’è, quasi non ci si vede

Con tutto quello che ho da fare, non farò mai in tempo

o da locuzioni preposizionali come a causa di, per motivo di, per colpa di

A causa di un incidente, la statale è chiusa al traffico

Per colpa di quella distrazione, abbiamo perso la partita.





CAUSA EFFICIENTE, COMPLEMENTO DI vedi AGENTE E CAUSA EFFICIENTE, COMPLEMENTI DI





CAUSALI, CONGIUNZIONI



Le congiunzioni causali sono congiunzioni subordinative che introducono le proposizioni causali esplicite.

Quelle più comuni sono perché, siccome, poiché, giacché, che, se

Non l’ho scelto, perché non mi convinceva del tutto

Siccome sono tuo amico, gli altri mi guardano male

Poiché insisteva, gli disse tutta la verità

Giacché lo sai, non sto qui a ripeterlo

Sbrigati, che è tardi

Se è qui, vuol dire che qualcuno l’ha chiamato

Nell’italiano contemporaneo, le proposizioni causali introdotte da siccome precedono sempre la proposizione reggente; quelle introdotte da perché e da che (o ché) possono solo seguirla.

Quelle introdotte da poiché e da giacché, tradizionalmente poste prima della reggente, nell’uso contemporaneo possono trovarsi anche dopo

viene tirato tutto per le lunghe, giacché gli attori (per pigrizia) non vogliono provare nei giorni dell’opera («Corriere della Sera»)

Un aumento [...] inconcepibile, poiché in totale contraddizione con l’andamento dei consumi (www.agi.it)

Le proposizioni causali possono essere introdotte, inoltre, da una serie di locuzioni congiuntive: per il fatto che, per il motivo che, dal momento che, dato che, visto che.



USI

Tra le congiunzioni causali, quella più usata, nello scritto e nel parlato, è perché. Poiché e giacché sono ormai usate soltanto nello scritto, e soprattutto in quello di una certa formalità. Come congiunzione causale, che è accettabile soltanto nel parlato: quando viene usata nello scritto viene spesso resa con la grafia ché, presentandola come una forma ridotta di perché (o di poiché o di giacché).





CAUSALI, PROPOSIZIONI



Nell’analisi del periodo, le proposizioni causali sono proposizioni subordinate che indicano la causa per cui avviene ciò che è espresso nella proposizione reggente.

Le proposizioni causali possono essere esplicite o implicite.

• Le causali esplicite sono introdotte da congiunzioni come perché, siccome, poiché, giacché, come, che (o ché) o da locuzioni congiuntive come per il fatto che, per il motivo che, dal momento che, dato che, visto che, in quanto (o in quanto che) e di solito vengono espresse all’indicativo

Andrò al cinema da solo, dato che tu non vuoi venirci

ma in alcuni casi possono essere costruite anche con il congiuntivo o con il condizionale

Non supera quello scoglio non perché non ne sia capace, ma perché non vuole

Ti chiamerò più tardi, perché vorrei parlarti

• Le causali implicite possono essere costruite con:

- per + infinito passato

Ecco in che situazione mi trovo, per essere stato troppo buono

- il gerundio, presente o passato

Conoscendolo, so che si comporterà bene

Avendo analizzato a lungo la proposta, ho deciso di non accettare

-il participio passato

Svegliato da un suono brusco, sobbalzò violentemente.





CAUSATIVI, SUFFISSI



I suffissi causativi sono suffissi che, aggiunti a un nome o a un aggettivo, danno vita a un verbo che ha il senso di ‘trasmettere a qualcosa o a qualcuno le caratteristiche di quel nome o aggettivo’.

I suffissi causativi più comuni sono:

- -ificare

diverso> diversificare

vivo> vivificare

- -izzare

martire> martirizzare

multimedia> multimedializzare.





CAUSATIVI, VERBI



I verbi causativi (detti anche fattitivi) sono verbi che esprimono un’azione non compiuta dal soggetto, bensì fatta compiere ad altri

addormentare (rispetto a dormire)

Possono assumere funzione causativa i verbi fare e lasciare seguiti da infinito

Lo hai fatto piangere

Lascia cadere la pistola a terra!

Anche alcuni verbi intransitivi, usati come transitivi, possono assumere valore causativo

invecchiare il vino (= farlo invecchiare)

riposare gli occhi (= farli riposare).





CELEBRE, SUPERLATIVO DI



Il superlativo di celebre è celeberrimo. Celebre infatti è uno degli aggettivi che formano il superlativo assoluto aggiungendo il suffisso -errimo anziché -issimo.



VEDI ANCHE

-errimo, superlativi in





CENTELLÌNO O CENTÈLLINO?



La forma corretta è centellìno.





Il verbo centellinare ‘bere, gustare, assaporare a poco a poco’, deriva infatti dal sostantivo centellìno ‘piccolo sorso di bevanda’.

La forma centèllino, sconsigliabile, è dovuta a un’errata ritrazione dell’accento.





CENTINAIO O CENTINAIA?



Centinaio (maschile) è singolare, centinaia (femminile) è plurale

un centinaio ma due centinaia

È uno di quei casi in cui in italiano un nome maschile in -o presenta un plurale femminile in -a, perché proveniente da un etimo latino di genere neutro: qui il latino tardo centenarium (al plurale centenaria).



USI

Spesso centinaio e centinaia vengono usati con valore approssimativo di ‘circa cento’, o con valore indeterminato di ‘molti, parecchi’

Ho ricevuto un centinaio di lettere

Passeranno centinaia d’anni.



VEDI ANCHE

plurale dei nomi





C’ENTRA O CENTRA?



Nel significato di ‘ha attinenza, ha a che fare con qualcuno o qualcosa’, la grafia corretta è c’entra

Questo tavolo non c’entra niente con il resto dell’arredamento

Infatti, sia pure in un uso figurato, si tratta di una voce del verbo entrare preceduta da ci in funzione di avverbio di luogo, che davanti a vocale è soggetto a elisione (ci entra > c’entra)

Vedi quella casa? Chi c’entra per primo ha vinto

Questa grafia vale per tutte le voci del verbo in cui si ricreano le stesse condizioni

Che c’entro io con questa gente?

Quella cosa che hai detto non c’entrava per niente

Non vale invece per l’infinito, il gerundio e il participio, in cui ci segue la voce verbale

Ha detto di non entrarci nulla

Non entrandoci affatto con il tema, quella frase andava tolta

Centra, senza apostrofo, è invece una forma del verbo centrare (‘colpire il bersaglio’, anche in senso figurato); quindi esiste nella nostra lingua, ma ha un significato diverso

L’Inter centra il grande slam.





CE O CIE, GE O GIE, SCE O SCIE?



Ci sono casi in cui, nella grafia, si usa una i superflua, che non solo non si pronuncia, ma non ha neanche la funzione di determinare la corretta pronuncia della lettera o dei gruppi di lettere precedenti.

• In alcune parole la i è il residuo di un’antica pronuncia

cieco (accecare o acciecare?)

cielo (anche per distinguerla dall’omofona celo ‘nascondo’)

• In alcuni plurali dei nomi in -cia e -gia, la i si conserva per influenza della grafia del singolare

camicie, valigie

• In alcune parole la i si mantiene per influenza della grafia latina

specie, fattispecie, effigie, superficie

In casi come questi non esiste una regola sicura: l’unico modo per non sbagliare è consultare il vocabolario. Per orientarsi, si può ricordare che:

- generalmente la i superflua non si trova in una sillaba non accentata (tra le poche eccezioni: scienziato e coscienzioso)

- la i invece tende a rimanere nella grafia delle parole in -ciente e -cienza, -ciere e -ciera, -giera

cosciente, deficiente, efficiente, prospiciente, sufficiente (ma facente)

coscienza, deficienza, efficienza, scienza, sufficienza

artificiere, lanciere, paciere, pasticciere, usciere

cartucciera, crociera

formaggiera, gorgiera, raggiera.



USI

Le pronunce ciéco, ciélo e simili, che mettono in evidenza la i, sono frequenti nel parlato meridionale, ma sono errate. La i, infatti, è bene ribadirlo, è superflua dal punto di vista del suono e non va resa nella pronuncia.

In generale, la i superflua non è ammessa in sillaba non accentata (tranne qualche caso: scienziato, coscienzioso; d’altra parte: *pasticcieria, *leggierezza ecc.) e tende a sparire rispetto a un secolo fa, quando erano ancora diffuse grafie come messaggiero e passeggiero, oggi non più accettabili.





CERVELLI O CERVELLA?



La parola cervello ha due plurali.

• Il plurale maschile cervelli ha gli stessi usi del singolare, anche figurati

Le scoperte dei ricercatori italiani all’estero: un effetto della fuga di cervelli

Cervelli elettronici dotati di una memoria straordinaria

• La forma femminile cervella, invece, indica specificamente ‘la materia di cui si compone il cervello’. Si usa soprattutto in espressioni idiomatiche

farsi saltare le cervella (= uccidersi con un colpo d’arma da fuoco alla testa)

Inoltre, specie in alcune regioni, è usato in riferimento al cervello degli animali macellati e alle specialità gastronomiche che se ne ricavano

cervella d’agnello

un piatto di cervella fritte.



VEDI ANCHE

plurali doppi

plurale dei nomi





CHE, COSA O CHE COSA?



Tutte e tre le forme del pronome interrogativo cosiddetto ‘neutro’ sono corrette e ampiamente diffuse nell’italiano contemporaneo nelle proposizioni interrogative sia dirette, sia indirette

Che / cosa / che cosa mi volevi dire?

Non mi ricordo più di che / di cosa / di che cosa ti volevo parlare

Cosa appare oggi la forma più comune in tutti i livelli dello scritto e del parlato, ma non ha affatto scalzato dall’uso le più tradizionali che e che cosa.



STORIA

La forma che nella storia dell’italiano si è affermata più tardi è stata proprio cosa, considerata dai grammatici una forma da evitarsi. La fortuna di cosa è cominciata alla metà dell’Ottocento, quando Manzoni – seguendo il modello del fiorentino parlato dalle persone colte – corresse in cosa i che cosa usati nella prima edizione dei Promessi sposi.





CHE O CUI?



Nei complementi indiretti, il pronome relativo che di regola viene sostituito dalla forma obliqua

il viaggio di cui ti ho parlato

l’agenzia a cui si è affidato

il punto da cui sono partiti

la città in cui abbiamo vissuto

le persone con cui abbiamo viaggiato

l’aereo su cui abbiamo volato

il motivo per cui abbiamo litigato

le possibilità tra cui abbiamo scelto

Cui è sempre preceduto da preposizione, tranne nel caso del complemento di termine, in cui la a è facoltativa

l’agenzia a cui si è affidato / l’agenzia cui si è affidato.



USI

Nel parlato informale non è raro sentire l’uso di che anche per i complementi indiretti (il cosiddetto che indeclinato), con o senza ripresa tramite un pronome atono (personali, pronomi)

Alberto è uno che (= di cui) ti puoi fidare

La carta che (= con cui) ci si fanno i giornali.



STORIA

Nei testi antichi non è raro trovare che al posto di cui

Questo è il diavolo di che io t’ho parlato (G. Boccaccio, Decameron).



VEDI ANCHE

relativi, pronomi





CHE O IL QUALE?



In funzione di soggetto e ancor più di complemento oggetto, la forma composta del pronome relativo il quale risulta oggi meno frequente e più formale di che

Ho incontrato un passante che mi ha aiutato a portare le borse

Ho incontrato un passante il quale mi ha aiutato a portare le borse

Come complemento indiretto, invece, il tipo preposizione articolata + quale appare altrettanto comune del tipo preposizione semplice + cui

il funzionario al quale / a cui ho parlato

il film del quale / di cui mi dicevi ieri

Ma le due forme non si possono considerare intercambiabili:

• quando la proposizione relativa aggiunge un’informazione supplementare (relativa esplicativa) si possono usare sia che, sia il quale

I bambini, che / i quali avevano mangiato il gelato, non poterono fare il bagno (tutti i bambini di cui si parla hanno mangiato il gelato)

• quando invece la proposizione relativa determina il nome a cui si riferisce distinguendolo in modo univoco da un insieme più ampio di persone, animali o cose (relativa restrittiva), si può usare solo che

I bambini che hanno mangiato il gelato non possono fare il bagno, tutti gli altri sì! (non I bambini i quali hanno mangiato il gelato)

• le forme dei / delle quali sono invece le uniche possibili quando seguano un numerale cardinale o un pronome indefinito che sono parte della stessa proposizione relativa

C’erano sei agenti, tre dei quali in borghese

Ho fatto un sacco di proposte, alcune delle quali sono state accettate.



VEDI ANCHE

relativi, pronomi





CHE O QUALE?



Quando hanno la funzione di aggettivi interrogativi, sia che, sia il quale sono forme corrette.

Oggi nelle proposizioni interrogative dirette, l’uso di che è forse più frequente rispetto a quello di quale

Che libro stai leggendo?

Quale vino vuole per accompagnare il pesce?

Nelle interrogative indirette, i due aggettivi sembrano essere usati più o meno con la stessa frequenza

Mi piacerebbe sapere che sogni fai (G. Grignani, Mi piacerebbe sapere)

E quali santi pregare per quali amori morire (L. Barbarossa, Dove si va si va).





CHIACCHIERA O CHIACCHERA?



La forma corretta è chiacchiera, con la i come nel verbo chiacchierare, da cui il sostantivo è derivato.

Le forme errate chiacchera e chiaccherare si sono create probabilmente per l’influsso di parole come chicchera e schicchera e soprattutto di verbi come inzaccherare o zuccherare (tutti senza la i).





CHILO- O KILO-?



Entrambe le grafie di questo prefissoide sono comuni e accettate

Il limite di velocità nei centri abitati è di 50 kilometri all’ora

Ieri ho pedalato per qualche chilometro

Nella lingua di tutti i giorni, la parola chilo o kilo si usa esclusivamente come forma accorciata di chilogrammo (o kilogrammo)

Mele golden: un euro al kilo

A quindici mesi pesa già dodici chili.



STORIA

La variante kilo- è entrata nella nostra lingua attraverso il francese. Sia il vocabolo italiano, sia quello francese derivano dal greco khìlioi ‘mille’, ma è in Francia che nel 1795 la Convenzione Nazionale introdusse il sistema metrico decimale come unità di misura ufficiale; le forme con k- iniziale si sono poi diffuse in tutto il mondo.





CHIOCCIOLA vedi @ (AT)





CHIUNQUE



Il pronome chiunque può avere una duplice funzione.

• Come pronome indefinito indica genericamente ‘qualunque persona’

Alla festa del paese chiunque sarà ben accetto

• Come pronome relativo indefinito significa ‘qualunque persona che’

Chiunque lo desideri può scattare delle fotografie al quadro

Per questa ragione va evitata la forma ridondante chiunque che

Chiunque sappia, parli non Chiunque che sappia, parli

In entrambe le funzioni, chiunque è invariabile: ha solo il singolare e serve sia per il maschile, sia per il femminile

chiunque di voi sia stato / chiunque di voi sia stata.





CH O K?



La lettera k è estranea all’alfabeto italiano, ma ormai presente in un certo numero di prestiti da diverse lingue (nel Grande Dizionario della Lingua italiana dell’uso diretto da Tullio De Mauro le grafie con la k sono più di tremila).

Oggi la k si incontra spesso nelle nuove scritture telematiche (e-mail, SMS, chat, forum, blog, social network) in sostituzione del nesso ch, sia all’inizio, sia all’interno di parola

ke, kiedere

anke, riskiare

Ma l’intento, più che quello di risparmiare spazio o tempo, sembra quello di usare una grafia espressiva, diversa, divertente. A insospettire è soprattutto il fatto che spesso la k rende il medesimo suono che renderebbero la sola c o la sola q

kasa, kuello.



USI

Il valore evocativo della k sembra oggi rispondere a una moda telematica internazionale. Anche in francese, la k è usata sia là dove l’ortografia richiederebbe due lettere (kand invece di quand ‘quando’), sia come semplice vezzo grafico (kom per comme ‘come’). In inglese, fra i tanti usi grafici non convenzionali (come quello della z al posto della s in grafie come girlz per girls ‘ragazze’ e pleaz per please ‘per piacere’), la k trova posto in rese del tipo di skool per school ‘scuola’.



STORIA

Nei documenti più antichi della nostra lingua, il suono iniziale di casa o di che era spesso reso con la k (in forza del modello rappresentato dall’alfabeto latino). Così accade, ad esempio, in quello che convenzionalmente è considerato il più antico testo della lingua italiana, il Placito di Capua, del 960 d.C.

Sao ko kelle terre per kelle fini que ki contene

Già negli anni Settanta del Novecento, la lettera k ebbe una notevole fortuna in una serie di usi fortemente espressivi, adottati soprattutto dai movimenti politici extraparlamentari negli scritti di propaganda, nei volantini e nelle scritte sui muri (il cosiddetto kappa politico)

Fascio, okkio al kranio

Poi, passando attraverso il linguaggio pubblicitario, è giunto fino al linguaggio giovanile degli anni Ottanta e Novanta.





CI



Ci (come vi) può avere diversi valori.

1. Può essere un pronome personale atono di 1a persona plurale.

• In funzione di complemento oggetto

Tu ci hai sentito (= hai sentito noi)

• In funzione di complemento di termine

Ci ha portato molti regali (= ha portato a noi)

• Oppure usato con verbi riflessivi o pronominali, e nella costruzione impersonale

Fate i bravi, altrimenti ci arrabbiamo!

Ci si vede più tardi

2. Può essere un avverbio di luogo.

• Quando si intende nel significato di ‘qui, in questo luogo; lì, in quel luogo’ (con verbi di stato o di moto)

Finalmente ci siamo

Conosco bene il posto perché ci vado spesso

• Quando si intende nel significato di ‘per questo, per quel luogo’ (con verbi di moto)

Ci passo spesso

• A volte si usa in costrutti che possono apparire ridondanti, ma corrispondono in realtà a delle dislocazioni

Non pensavo che in questo paese ci si stesse così bene

Mi ci son trovato anch’io in questa situazione

Da quell’orecchio non ci sente

• Sempre con valore locativo, può accompagnarsi al verbo essere, per significare l’esistenza di persone o cose il trovarsi di queste in un determinato ambiente

Ci sono moltissime specie di animali e di piante

C’è qualcuno in casa?

Spero che ci sia pane per tutti

C’è ancora tempo

• È usato anche nelle locuzioni verbali con valore indeterminato

Mi ci vuole più tempo

Ci vuole ben altro!

Ci corre da lui a te!

Io ci sto

• Può essere un pronome dimostrativo:

- riferito a una cosa è preceduto da preposizione ed equivale a una serie di significati diversi

‘a ciò’

Non ci credo

Non ci posso far nulla

‘su ciò’

Ci puoi contare

‘da ciò’

Quanto conti di guadagnarci?

‘in ciò’

Non ci capisco nulla

Io ci rimetto

Che c’entro io?

Non ci vedo chiaro

- riferito a una persona, è corretto solo per significare ‘con lui’, ‘con lei’, ‘con loro’, quando questi pronomi (o il nome della persona) siano già stati espressi o si possano facilmente sottintendere

Con lui è tanto tempo che non ci vado più

Ci usciva già da un anno, quando si sono fidanzati

È invece di uso popolare, quindi da evitarsi, l’uso del ci nel senso di ‘a lui’, ‘a lei’, ‘a loro’

L’ho guardato e ci ho detto

A Maria ci ho telefonato l’altra sera

Ci insegneremo a vivere, a tutti questi bambini.



USI

Nel parlato e nello scritto informale è molto diffuso l’uso di ci per rafforzare il verbo avere (il cosiddetto ci attualizzante)

Aspettate, c’ho un problema con l’avviamento del motore

Soprattutto in frasi come

C(i) ho caldo

C(i) hai sonno?

C(i) avevamo fame

In alcuni casi, l’uso di ci è obbligatorio

«ce l’hai l’ombrello?» «ce l’ho» (non l’ho)

L’uso del ci attualizzante è tipico della lingua parlata e per questo motivo la sua grafia non ha mai ricevuto una codificazione normativa. Sono possibili tre diverse realizzazioni scritte, ma per diverse ragioni risultano tutte insoddisfacenti.

• La grafia con elisione c’ho è molto usata, soprattutto in internet, ma crea un’eccezione alla norma ortografica per la quale la c seguita da lettere diverse da e o i ha valore velare (si dovrebbe leggere ‘co’, non ‘ciò’)

io pure non c’ho capito molto (forum.soleluna.com)

c’hanno fregato ancora (www.stopcensura.com)

• La grafia ci ho è formalmente corretta ma non rispecchia la reale pronuncia, a meno che il lettore non elida mentalmente la i. Questa soluzione era adottata da molti scrittori del secondo Ottocento che intendevano riprodurre le movenze dell’oralità

e ci ho la moglie anch’io (G. Verga, I Malavoglia)

che colpa ci ho io? (L. Capuana, Novelle)

• La grafia univerbata ciò rispecchia la reale pronuncia ma presuppone un’inesistente forma verbale *ciavere

Io ciò un amico (www.rimaiolo.it)

Su l’anticaja a piazza Montanara ciànno scritto: Teatro de Marcello (G. G. Belli, Sonetti).





-CIA, -GIA, -SCIA, PLURALE DEI NOMI IN



Nei plurali dei sostantivi femminili terminanti con le sillabe -cia o -gia non accentate, la grafia segue di solito una regola pratica:

- si conserva la i quando la c e la g sono precedute da vocale

acacia> acacie

ciliegia> ciliegie

- si elimina la i quando c e g sono precedute da consonante

goccia> gocce

spiaggia> spiagge

Si tratta di una questione puramente ortografica: al plurale, infatti, la i non viene pronunciata (come nel singolare) e non serve neanche a indicare la corretta pronuncia della c e della g (come invece accade nel singolare); dunque potrebbe essere eliminata sempre. E questo accade – in una situazione analoga – con i nomi che terminano con la sillaba -scia non accentata

conscia> consce

coscia> cosce

fascia> fasce

Quando invece la i dei gruppi -cia, -gia, -scia è accentata, al plurale (ovviamente) si conserva sempre

farmacìa> farmacìe

strategìa> strategìe

scìa> scìe.



STORIA

La regola pratica che viene qui indicata per le parole in -cia e -gia si è diffusa e imposta solo a partire dalla metà del Novecento. Questo spiega, in testi più antichi, la presenza di grafie che seguono un diverso criterio, ispirato dall’etimologia

provincie (latino provinciae)

ciliege (latino *cereseae)

La prima grafia, ad esempio, si ritrova ancora nelle targhe e nei cartelli stradali di molte città.





CIASCUNO O OGNUNO?



Ciascuno e ognuno sono pronomi indefiniti usati per indicare una quantità non determinata della quale si vogliono considerare i singoli elementi.

• Quando i due pronomi precedono il verbo, questo è coniugato al singolare

Ciascuno riceverà la sua parte

Ognuno è fabbro della sua sconfitta / ognuno merita il suo destino (F. De Gregori, Vai in Africa Celestino)

• Quando i due pronomi seguono il verbo, quest’ultimo è coniugato al plurale

Svolgono ognuno la propria mansione

E non abbiamo ciascuno lo stesso sentimento? (L. Pirandello, Il fu Mattia Pascal)

Ciascuno e ognuno hanno il femminile (ciascuna di voi, ognuna di voi) ma non il plurale. Inoltre possono essere seguiti dal complemento partitivo

Ho pensato a un regalo per ciascuno / ognuno di voi

I pronomi ciascuno e ognuno hanno anche un uso distributivo

Hanno distribuito una caramella ciascuno

Canterete una canzone ognuno

A differenza di ognuno, ciascuno può essere usato anche come aggettivo

È prevista una pausa dopo ciascun atto

Al maschile, la forma dell’aggettivo ciascuno cambia a seconda della parola che viene dopo, seguendo le stesse regole che valgono per l’articolo indeterminativo uno / un

ciascuno iettatore / juventino / gnocco / psicologo / storico / sciocco / zio

ciascun flusso / gradino / amico / dado / terreno/ erede

La forma femminile è sempre ciascuna

Ciascuna coppia fa storia a sé

Ciascuna storia è diversa dall’altra

Ciascuna idea è degna di rispetto.





CIGLI O CIGLIA?



La parola ciglio ha due plurali.

• Il maschile cigli, invece, indicherebbe ‘le estremità di una strada lungo un solco, un fosso, un precipizio’. Con questi significati tuttavia il vocabolo è usato prevalentemente al singolare

il ciglio della strada> i cigli della strada

• Il plurale femminile ciglia si usa in riferimento ai peli che sono sulle palpebre; oppure, in ambito scientifico, a strutture vagamente simili come aspetto ma non come funzione (ad esempio le ciglia che tappezzano le vie respiratorie)

Batteva le ciglia per la luce

I protozoi si muovono tramite flagelli, ciglia o pseudopodi.



VEDI ANCHE

plurali doppi





CILIEGIE O CILIEGE?



In base alla regola empirica che si usa per il plurale dei nomi in -cia, -gia, -scia, la grafia corrente del plurale di ciliegia è ciliegie.

Tuttavia, fino alla metà del secolo scorso ha avuto una certa diffusione anche la grafia ciliege (latino *cereseae). La si ritrova ancora nel titolo dell’ultimo romanzo di Oriana Fallaci, pubblicato postumo: Un cappello pieno di ciliege. In questo secondo caso, la scelta si dovrà o alla formazione linguistica della scrittrice (nata nel 1929) o all’ambientazione storica del romanzo, dato che l’espressione proviene da una lettera che s’immagina scritta nel Settecento.





CIOÈ vedi DICHIARATIVE, CONGIUNZIONI





CIONONOSTANTE O CIÒ NONOSTANTE?



Sono da considerarsi corrette sia le grafie separate ciò nonostante e ciò non ostante, sia le grafie con univerbazione ciononostante e cionnonostante (con raddoppiamento sintattico), anche se quest’ultima è oggi molto meno frequente.





CIRCONFLESSO, ACCENTO



L’accento circonflesso (^), presente in francese (e quindi in alcuni prestiti, come ad esempio crêpe), è un segno che nell’italiano contemporaneo è caduto in disuso quasi del tutto.

Tradizionalmente, tuttavia, assolveva ad almeno tre diverse funzioni:

- la resa del plurale di nomi e aggettivi in -io

vario> varî (o varii o, più anticamente, varj)

- la distinzione, anche in altri casi, tra due omografi

côrso (= della Corsica)

corso ( = participio passato di correre, o sostantivo derivato dallo stesso verbo)

- la segnalazione di alcuni tipi di contrazione propri della lingua antica o poetica

tôrre (= togliere)

côrre (= cogliere).



VEDI ANCHE

accento





CIRCÙITO O CIRCUÌTO?



Si tratta di una coppia di omografi.

• Circùito, con accentazione sdrucciola (come nell’etimo latino circùitum) significa ‘circonferenza, percorso, sistema elettrico’

Sebastian Vettel vinse la sua prima gara sul circùito di Monza

• Circuìto, con accentazione piana, è il participio passato del verbo circuìre

Hanno circuìto una coppia di anziani per poi derubarli.



STORIA

La pronuncia piana circuìto è stata usata nei secoli scorsi anche per il significato di ‘percorso’, forse anche in un passo dantesco

Or perché in circuito tutto quanto / l’aere si volge (D. Alighieri, Purgatorio)

Oggi è tuttavia una pronuncia da considerarsi errata.





CLITICI, PRONOMI vedi PERSONALI, PRONOMI





CODARDÌA O CODÀRDIA?



La pronuncia corretta è codardìa, con accentazione piana come nel caso degli altri nomi astratti derivati tramite il suffisso -ia da aggettivi

codardo> codardìa

allegro> allegrìa

geloso> gelosìa

o anche da nomi

signore> signorìa

tiranno> tirannìa.



USI

La pronuncia codàrdia è da considerarsi errata. Nel caso di termini scientifici come afasia, aritmia, embolia, però, la pronuncia con accentazione sdrucciola è rara ma accettata sulla base della doppia accentazione diffusa nel latino scientifico a partire dal suffisso greco -ìa.





CODESTO



Codesto è usato oggi soltanto in Toscana o nella lingua burocratica per indicare vicinanza a chi ascolta (o legge)

Ti garba codesto libro?

Il sottoscritto chiede a codesta amministrazione la seguente autorizzazione

Altre forme possono avere funzioni analoghe a quelle degli aggettivi dimostrativi.

• Tale (indefiniti, aggettivi e pronomi)

Tale domanda mi lascia perplesso

L’incontro è avvenuto in tale circostanza

• Simile

Un simile uomo fa al caso nostro

Non mi piace una simile domanda

• Stesso, medesimo

Lo stesso uomo risolverà la difficile situazione

La medesima questione pone seri problemi

e tutta una serie di aggettivi caratteristici ormai del linguaggio burocratico o comunque dell’italiano scritto formale, detto, suddetto, anzidetto, citato, succitato, sottoscritto, presente

Il suddetto ufficio richiede chiarimenti in proposito

Il presente documento ha valore ufficiale.



USI

Sto, sta, sti, ste (anche con l’apostrofo ’sto, ’sta, ’sti, ’ste) sono forme tipiche del linguaggio parlato informale, da evitare nello scritto, se non per imitare il registro colloquiale

Cos’è tutto sto casino?

Tommaso lasciò cadere pure stavolta il discorso, non chiedendo altre precisazioni su ’sto ragazzo (P. P. Pasolini, Una vita violenta)

Sta ragazza è un po’ acidella (F. Maphia, Ragazze acidelle)

Nell’univerbazione danno origine alle forme obbligatorie stavolta, stamattina, stamane, stasera, stanotte (più informali rispetto a questa volta, questa mattina, questa sera, questa notte)

Stasera ci facciamo il bagno. Contenta? (N. Ammaniti, Ti prendo e ti porto via)

Qui, ai loro posti, questa sera sedevamo noi, i vivi (G. Bassani, Il giardino dei Finzi-Contini)

Nell’italiano informale e parlato questo e quello possono essere rafforzati rispettivamente dagli avverbi di luogo qui, qua e lì, là, da collocare dopo il sostantivo

questa casa qui, quel giardino là, questo libro qua, quei fiori lì.



VEDI ANCHE

dimostrativi, aggettivi

quello

questo





COEFFICIENTE O COEFFICENTE?



La grafia corretta è coefficiente (composto di co- + efficiente).





-CO, -GO, PLURALE DEI NOMI IN



I nomi che terminano in -co e -go possono formare il plurale in -chi e -ghi oppure in -ci e -gi. A determinare l’oscillazione è (sia pure non in tutti i casi) la posizione dell’accento:

- i nomi con accentazione piana di solito hanno il plurale in -chi e -ghi

fuòco> fuochi

làgo> laghi

- i nomi con accentazione sdrucciola di solito hanno il plurale in -ci e -gi

mèdico> medici

psicòlogo> psicologi.





COLLETTIVI, NOMI



I nomi collettivi indicano un gruppo generico di persone, animali o cose

folla, esercito

branco, sciame

fogliame, pentolame, paccottiglia

Possono assumere valore collettivo (e concreto) anche altri tipi di parole:

- i numerali che esprimono un’unità o che forniscono un senso approssimativo di quantità

dozzina, decennio

un centinaio

- i nomi astratti utilizzati al posto di una categoria

la gioventù (inteso come ‘i giovani’)

la stampa (inteso come ‘i giornalisti’)

- i nomi concreti che di per sé non sono collettivi, ma sono percepiti come tali per l’uso traslato che se ne fa in alcuni linguaggi settoriali

Trasmissioni che interessano una larga fascia di spettatori

Abbonamenti per l’intera rete autofilotranviaria.





COLLUTORIO O COLLUTTORIO?



La forma corretta è collutorio. La parola, infatti, deriva dal latino collùtus, con una sola t, a sua volta da collùere, ovvero ‘sciacquare’.

La forma errata colluttorio, molto diffusa fino a qualche anno fa anche nella pubblicità dei prodotti farmaceutici, si deve forse al modello di parole come colluttazione

A cosa serve il collutorio antibatterico? (www.inerboristeria.it)

Il colluttorio è un vero e proprio alleato della bocca e delle gengive (www.colluttorio.it).





COLMO O COLMATO?



Si tratta di due diverse forme del participio passato del verbo colmare ‘riempire fino all’orlo’ che nell’italiano contemporaneo hanno diversificato e specializzato il proprio uso.

• Colmo, participio passato senza suffisso (o participio accorciato), si usa solo in funzione di aggettivo qualificativo

Un bicchiere colmo di spumante

La misura è colma

• Colmato si usa come participio passato del verbo colmare

Finalmente ho colmato le lacune in matematica.



DUBBI

Diversa origine ha il sostantivo colmo (dal latino culmen), che indica ‘il punto più alto, l’apice’, sia in senso proprio sia in senso figurato, e oggi si usa soprattutto nell’espressione è il colmo! ‘è troppo, è stato superato il limite!’

Era al colmo della felicità

Basta, questo è il colmo!



STORIA

Il valore propriamente verbale di colmo era vivo nella lingua dei secoli scorsi

Hai colmo la misura de’ cattivi pensieri (C. Cantù, Storia universale).





COLPA, COMPLEMENTO DI



Nell’analisi logica, il complemento di colpa indica la colpa di cui qualcuno è responsabile o per la quale viene accusato.

Può essere introdotto dalle preposizioni di e per

Il colpevole del furto è stato arrestato

Mi sento responsabile per quello che è successo.





COMINCIARE vedi FRASEOLOGICI, VERBI





COMPAGNIA O UNIONE, COMPLEMENTI DI



Nell’analisi logica, il complemento di compagnia indica la persona o l’animale insieme al quale si compie o si subisce un’azione. Può essere introdotto dalla preposizione con o dalle locuzioni preposizionali insieme con, insieme a, in compagnia di ecc.

Paola è andata a fare la spesa con sua sorella

In Francia abitavo insieme alla mia gatta

Il complemento di unione è analogo al precedente, solo che si riferisce a una cosa o a un oggetto

Franco gira sempre con il suo nuovo portatile

Sei uscito ancora con quei pantaloni macchiati!





COMPARATIVE, CONGIUNZIONI



L’unica congiunzione comparativa propriamente detta è che, usata per introdurre il secondo termine di paragone o una proposizione comparativa

Adesso è meglio una tisana che un caffè

È peggio che andar di notte

Il secondo termine di un comparativo di maggioranza o di minoranza può essere introdotto anche dalla preposizione di; nel caso di un comparativo di uguaglianza, si usano gli avverbi quanto e come

Luca è più veloce di Marco

Sei meno attento di me

È buono quanto Giovanni

Mangia come un lupo

Le proposizioni comparative di maggioranza o di minoranza possono essere introdotte anche dalle locuzioni congiuntive di quanto, di quello che, di come (se esplicite) o da piuttosto che, piuttosto di (se implicite); quelle di uguaglianza sono introdotte da come, quanto, quale

Il film era meno interessante di quanto dicesse il giornale

Piuttosto che rinunciare alla festa, sono pronto a studiare il doppio

Andare da lui è come tornare indietro nel tempo.



VEDI ANCHE

grado degli aggettivi





COMPARATIVE, PROPOSIZIONI



Nell’analisi del periodo, le proposizioni comparative sono proposizioni subordinate che introducono una comparazione con la proposizione reggente (principali, proposizioni).

Le proposizioni comparative possono essere di maggioranza, di minoranza o di uguaglianza.

Le comparative di maggioranza e di minoranza possono essere esplicite o implicite:

- quando sono esplicite sono introdotte dalla congiunzione che e dalle locuzioni congiuntive di quanto, di quello che, di come, che entrano in correlazione con alcuni elementi presenti nella proposizione reggente (più o meglio per quelle di maggioranza, meno o peggio per quelle di minoranza); il verbo può essere all’indicativo, al congiuntivo o al condizionale (negli ultimi due casi può anche essere preceduto da un non rafforzativo)

Il libro è più interessante di come lo descrivi

La soluzione è più efficace di quanto tu non creda

L’albergo era peggio di quello che avrei pensato

- quando sono implicite, il verbo è all’infinito, introdotto da che, piuttosto che, piuttosto di

Più che cantare, parlava

Farei qualunque cosa piuttosto che dir di no

• Le comparative di uguaglianza possono essere solo esplicite e sono introdotte da come, quanto, quale, anche in correlazione con vari elementi della proposizione reggente (rispettivamente: così, tanto, tale); il verbo può essere all’indicativo o al condizionale

L’ho detto a lui come faccio di solito

Tanto è bravo Gaetano quanto è pigra Luisa

A parte vanno considerate le comparative di analogia e le comparative ipotetiche.

• Le comparative di analogia stabiliscono un rapporto di analogia o di diversità con la proposizione reggente. Possono essere solo esplicite e sono introdotte dalla congiunzione che o dalle locuzioni congiuntive secondo che, nel modo in cui (o nel modo che); il verbo può essere all’indicativo o al condizionale

Luca è uguale a come appariva in foto

L’ho preparato nel modo in cui s’è detto

• Le comparative ipotetiche sono quelle in cui la comparazione con la proposizione reggente si presenta in forma di ipotesi o di condizione. Possono essere esplicite o implicite:

- quando sono esplicite sono introdotte da come se, quasi, quasi che, come; il verbo è al congiuntivo

Se n’è andato come se avesse ragione

Fa caldo quasi fosse primavera

Non accettare era come dargli torto.





COMPARATIVI, AGGETTIVI vedi GRADO DEGLI AGGETTIVI





COMPARATIVI E SUPERLATIVI DEGLI AVVERBI



Così come avviene per gli aggettivi (grado degli aggettivi), anche la maggior parte degli avverbi possiede il grado comparativo e il grado superlativo

spesso> più (meno) spesso > spessissimo

tardi> più (meno) tardi > tardissimo

Allo stesso modo, anche per gli avverbi esistono forme particolari (dette organiche), come

bene> meglio> ottimamente.





CÓMPITO O COMPÌTO?



Si tratta di una coppia di omografi.

• Cómpito, con accentazione sdrucciola, è un sostantivo maschile (dal latino tardo còmputum) e indica il lavoro assegnato a sé o agli altri e, per estensione, ciò che spetta di fare a qualcuno

La professoressa ci ha assegnato un bel po’ di cómpiti a casa

Il tuo cómpito sarà quello di vigilare

• Compìto, con accentazione piana, è un aggettivo che significa ‘educato, dai modi signorili’

È una persona davvero compìta.



STORIA

Compìto ‘portato a termine’, in origine era il participio passato del verbo compire poi soppiantato dalla variante compiere e dunque dal participio passato compiuto.





COMPLEMENTARITÀ O COMPLEMENTARIETÀ?



La forma corretta è complementarità (dall’aggettivo complementare + il suffisso -ità)

complementare> complementarità

La forma errata complementarietà si deve a una confusione con i nomi astratti che derivano da aggettivi in -io, come precarietà da precario (-ità, -ietà o -eità?).





COMPLEMENTI



Nell’analisi logica, i complementi sono quegli elementi che completano la frase, aggiungendosi al soggetto e al predicato (che ne costituiscono la parte essenziale) e agli eventuali attributi e apposizioni.

Una distinzione fondamentale è quella tra complementi diretti e complementi indiretti.

• Il complemento diretto dipende direttamente dal verbo. Rientrano in questa categoria:

- il complemento oggetto

Ho comprato un libro

- il complemento predicativo del soggetto

Il libro sembra bello

- il complemento predicativo dell’oggetto

Tutti considerano quel libro un capolavoro

• I complementi indiretti – ovvero tutti gli altri complementi – sono collegati indirettamente (cioè tramite preposizioni) all’elemento da cui dipendono. I più comuni sono:



COMPLEMENTO DI >>>ABBONDANZA Il prato è ricco di fiori

COMPLEMENTI DI >>>AGENTE E CAUSA EFFICIENTE Il libro è stato riletto da Pippo; L’esito sarà stabilito dal destino; Claudio è stato colpito dall’influenza

COMPLEMENTO DI >>>ALLONTANAMENTO O SEPARAZIONE Mi sono separata da Gianni

COMPLEMENTO DI >>>ARGOMENTO Ho letto un saggio sul Rinascimento

COMPLEMENTO DI >>>CAUSA Oggi non lavoro per lo sciopero





COMPLEMENTO DI >>>COLPA Sono io il responsabile del ritardo!

COMPLEMENTO DI >>>COMPAGNIA O UNIONE Stasera vado a cena con Carlo; Si è presentato con una scatola di cioccolatini mezza mangiata

COMPLEMENTO >>>CONCESSIVO Malgrado l’impegno, non ce l’ha fatta

COMPLEMENTO DI >>>DENOMINAZIONE Nel mese di agosto andrò in vacanza

COMPLEMENTO DI >>>DISTANZA Abito a trenta chilometri da qui

COMPLEMENTO >>>ESCLAMATIVO Che sfortuna! Ti sei bagnato tutto

COMPLEMENTO DI >>>ESCLUSIONE Mangio tutto tranne il minestrone

COMPLEMENTO DI >>>ETÀ Un uomo sui trent’anni

COMPLEMENTO DI >>>FINE O SCOPO Sono venuto qui per la cena

COMPLEMENTO DI >>>LIMITAZIONE Non sono brava in matematica!

COMPLEMENTO DI >>>MATERIA Questa è una collana d’argento

COMPLEMENTO DI >>>MEZZO O STRUMENTO Vado a lavorare in macchina

COMPLEMENTO DI >>>MODO O MANIERA Devi leggere con attenzione

COMPLEMENTO DI >>>MOTO A LUOGO Domani andrò a Roma

COMPLEMENTO DI >>>MOTO DA LUOGO Sono partito da Torino

COMPLEMENTO DI >>>MOTO PER LUOGO Sono passato attraverso il bosco

COMPLEMENTO DI >>>ORIGINE O PROVENIENZA Il Po nasce dal Monviso

COMPLEMENTO DI >>>PARAGONE Luca è più basso di Matteo

COMPLEMENTO >>>PARTITIVO Qualcuno di voi si è sentito male?

COMPLEMENTO DI >>>PENA Ho preso una multa di ottanta euro

COMPLEMENTO DI >>>PESO O MISURA Questo sacco ha un peso di dieci chili

COMPLEMENTO DI >>>PREZZO O STIMA Quest’anello ha un valore di almeno cento euro

COMPLEMENTO DI >>>PRIVAZIONE C’è scarsità di acqua

COMPLEMENTO DI >>>QUALITÀ Questa è una collana di valore

COMPLEMENTO DI >>>SPECIFICAZIONE La penna di Marco è quella arancione

COMPLEMENTO DI >>>STATO IN LUOGO Stasera rimango a casa

COMPLEMENTO DI >>>TEMPO CONTINUATO Sono stato via tre mesi

COMPLEMENTO DI >>>TEMPO DETERMINATO Verrò da te domani

COMPLEMENTO DI >>>TERMINE Ho regalato un libro a Teresa

COMPLEMENTI DI >>>VANTAGGIO E SVANTAGGIO Fumare fa male alla salute





COMPLESSE, PAROLE vedi DERIVATE, PAROLE





COMPLETIVE, PROPOSIZIONI



Nell’analisi del periodo, si definiscono proposizioni completive alcune proposizioni subordinate che all’interno del periodo completano il significato del verbo, facendo le funzioni, per così dire, del suo soggetto o del suo complemento oggetto.

Nello specifico si tratta delle proposizioni:

- oggettive

Penso che domani andrò al mare

- soggettive

Prendere una decisione è sempre più urgente

- dichiarative

Questo sarebbe giusto: aiutare i più sfortunati.



VEDI ANCHE

periodo

principali, proposizioni





COMPOSIZIONE vedi COMPOSTE, PAROLE





COMPOSTE, CONGIUNZIONI vedi CONGIUNZIONI





COMPOSTE, PAROLE



Le parole composte sono parole formate dall’unione di due o più parole o parti di parole.

•I nomi composti possono essere formati combinando:

- nome + nome

pescecane (pesce + cane)

compravendita (comp(e)ra + vendita)

caffellatte (caffè + latte, con raddoppiamento sintattico)

- aggettivo + nome

altopiano (alto + piano)

galantuomo (galante + uomo)

- nome + aggettivo

camposanto (campo + santo)

cassaforte (cassa + forte)

- verbo + nome

apribottiglie (apri + bottiglie)

guastafeste (guasta + feste)

lavastoviglie (lava + stoviglie)

- verbo + verbo

fuggifuggi (fuggi + fuggi)

parapiglia (para + piglia)

saliscendi (sali + scendi)

- preposizione (impropria) + nome

oltretomba (oltre + tomba)

sottoscala (sotto + scala)

- avverbio + verbo (al participio presente)

benpensante (ben (e) + pensante)

malvivente (mal (e) + vivente)

• Gli aggettivi composti possono essere formati combinando:

- aggettivo + aggettivo

dolceamaro (dolce + amaro)

rossonero (rosso + nero)

tragicomico (tragico + comico)

- aggettivo + nome (in funzione aggettivale)

verde acqua (verde + acqua)

biondo cenere (biondo + cenere)

- avverbio + aggettivo

malsano (mal(e) + sano)

sempreverde (sempre + verde)

- avverbio + verbo (al participio passato)

maleducato (mal(e) + educato)

• Gli avverbi composti possono essere formati da:

- avverbio + avverbio

malvolentieri (mal(e) + volentieri)

• I verbi composti possono essere formati da:

- nome + verbo

manomettere (mano + mettere)

- preposizione (impropria) + verbo

sottostimare (sotto + stimare)



A questi vanno aggiunti i composti formati con gli elementi detti, a seconda della posizione, prefissoide (primo elemento del composto) o suffissoide (secondo elemento):

- un prefissoide e una parola autonoma

termofusione (termo- + fusione)

- un prefissoide e un suffissoide

glottologia (glotto- ‘lingua’ + -logia ‘studio, scienza’)

- una parola autonoma e un suffissoide

tuttologo (tutto + -logo ‘studioso’)

Nel tempo, alcuni dei prefissoidi più usati sono diventati parole autonome, in funzione di sostantivi

auto, euro, foto, moto, tele

e a volte anche di aggettivi

un motore turbo

un contributo video

un prodotto bio.



VEDI ANCHE

plurale dei nomi

macedonia, parole





COMPOSTO CON, COMPOSTO DI O COMPOSTO DA?



Tutte e tre le formulazioni sono ammissibili. La scelta della preposizione dipende dalla funzione e dal significato con cui è usata la parola composto.

• Il participio passato composto (dal verbo comporre), usato anche in funzione di aggettivo, può reggere sia la preposizione da, sia la preposizione di

una commissione composta da / di cinque docenti

Nel primo caso la costruzione è quella di un complemento di agente e causa efficiente, nel secondo caso quella di un complemento di specificazione.

La costruzione con la preposizione con si usa soltanto quando viene introdotto un complemento di mezzo o strumento

un mosaico composto con le foto di mille bambini

un video composto con spezzoni di altri film

• Il sostantivo composto, riferito a ‘ciò che risulta dalla commistione di più cose’, regge solo la preposizione di

un perfetto composto di potenza e armonia

• Anche il verbo comporre, quando si presenta nella forma pronominale comporsi, regge solo la preposizione di

la commissione si compone di cinque docenti.





COMUNI, NOMI



Nell’analisi grammaticale, si definiscono comuni (in contrapposizione ai nomi propri) quei nomi che fanno riferimento a un’intera classe di persone, cose o animali

marinaio, sedia, cavallo.





CON



La preposizione semplice con introduce diversi tipi di complementi indiretti:



COMPLEMENTO DI >>>COMPAGNIA O UNIONE Si è trattenuto con gli amici

COMPLEMENTO DI >>>MEZZO O STRUMENTO Leggo solo con gli occhiali

COMPLEMENTO DI >>>MODO O MANIERA Agisci sempre con prudenza!

COMPLEMENTO DI >>>QUALITÀ Un vecchio con le spalle curve

COMPLEMENTO DI >>>CAUSA Con la crisi attuale il commercio è in ribasso

COMPLEMENTO DI >>>LIMITAZIONE Come va con la salute?





Inoltre, con precede l’indicazione di circostanze accessorie, azioni che si compiono in relazione al tempo, al clima, al momento della giornata e simili

Le rondini se ne vanno con i primi freddi

Bisogna essere matti ad andare in giro con questo sole

Mettersi in cammino con le prime luci del mattino

Usata prima di un verbo all’infinito, la preposizione con introduce una proposizione modale

Con il lamentarsi, non si ottiene nulla.



STORIA

Quando si trovava prima di un articolo determinativo, la preposizione con poteva fondersi con esso, dando origine così alle preposizioni articolate

col (= con il) coi (= con i)

cóllo (= con lo) cogli (= con gli)

cólla (= con la) cólle (= con le)

Oggi le uniche forme ancora utilizzabili (anche se non molto comuni) sono col e coi

Fiorello chiude col botto: da Benigni a Jovanotti (www.vanityfair.it)

Napoli pronto coi 4 moschettieri (www.gazzetta.it).



VEDI ANCHE

preposizioni





CONCESSIVE, CONGIUNZIONI



Sono le congiunzioni che introducono le proposizioni concessive esplicite. Le più comuni sono benché, seppure, sebbene, malgrado. A queste si aggiungono le locuzioni congiuntive anche se, per quanto, con tutto che, nonostante (che).

Tutte, tranne anche se, reggono il congiuntivo

Benché lo sapesse, ha fatto finta di niente

Sebbene lo sapesse, ha fatto finta di niente

Anche se lo sapeva, ha fatto finta di niente.



USI

Tra nonostante e nonostante che, la forma più corretta sarebbe la seconda. Il che oggi viene omesso con grande frequenza, anche perché si tende erroneamente ad assimilare nonostante che a usi popolari di rafforzamento indebito come siccome che o quando che.





CONCESSIVE, PROPOSIZIONI



Nell’analisi del periodo, le proposizioni concessive sono proposizioni subordinate nelle quali si esprime un fatto o una situazione che si verificano nonostante ciò che viene espresso nella proposizione principale.

Possono essere di forma esplicita o implicita.

• Le concessive esplicite sono introdotte da congiunzioni o da locuzioni congiuntive concessive come seppure, benché, ancorché, anche se, quand’anche, con tutto che oppure da pronomi e aggettivi indefiniti o avverbi come chiunque, qualunque, comunque, come che, checché. Il verbo è al congiuntivo, tranne quando è introdotto da anche se o da con tutto che

Era ancora forte, benché fosse in avanti con gli anni

Checché se ne dica, è una bella canzone

Sebbene tu sia luce che prorompe dalla tenebra (V. Capossela, I fuochi fatui)

Anche se il tempo passa e tu non sei mai la stessa (L. Dalla, Anche se il tempo passa)

• Le concessive implicite prevedono diversi tipi di costruzioni:

- con il gerundio preceduto di solito da pure o da anche

Pur essendo molto timido, è un ragazzo piacevole

- con il participio passato preceduto da una congiunzione concessiva

Sebbene malato, è andato al lavoro

- con l’infinito preceduto da per o da locuzioni come nemmeno (neppure, neanche) a, a costo / rischio di

Per essere così caro, non è un gran ristorante.





CONCESSIVO, COMPLEMENTO



Nell’analisi logica, il complemento concessivo indica una persona, un oggetto o un fatto nonostante i quali accade qualcosa.

Di solito è introdotto dalle preposizioni malgrado, nonostante

E nonostante le bombe / vicine e la fame, / malgrado le mine, / sul foglio lasciò / parole nere di vita (Baustelle, La guerra è finita).





CONCLUSIVE, CONGIUNZIONI



Le congiunzioni conclusive sono congiunzioni coordinative che legano due proposizioni, sottolineando che la seconda è la conclusione logica della prima.

Le più comuni sono perciò, quindi, dunque, ebbene, pertanto, allora

Siamo noi stessi che abbiamo voluto così, perciò è inutile lamentarsi

Avevamo molta fame, quindi abbiamo cenato presto.





CONCORDANZA



Per concordanza (o accordo) si intende l’insieme di norme che regolano la connessione tra le parti variabili del discorso (articolo, nome, aggettivo, pronome, verbo) quando sono sintatticamente collegate tra di loro.

La concordanza può riguardare:

- il genere (maschile / femminile)

- il numero (singolare / plurale)

- la persona (1a, 2a, 3a singolare e 1a, 2a, 3a plurale).

Così, ad esempio:

- l’articolo e l’aggettivo devono concordare in genere e numero con il nome a cui si riferiscono

Ha una bella casa (femminile singolare)

non Ha un bella casa né Ha una bello casa

- il verbo deve concordare nella persona con il soggetto

Tu hai una bella casa (2a persona singolare)

non Tu ha un bella casa né Noi hai una bella casa

Su un piano diverso va considerata la concordanza tra i tempi dei verbi (consecutio temporum).



DUBBI

Qualche dubbio può sorgere a proposito di casi particolari riguardanti:

1. la concordanza tra nome e aggettivo

2. la concordanza tra soggetto e verbo

3. la concordanza del participio passato

1. Quando, in una frase, un aggettivo qualifica due o più nomi di genere diverso (legati da una o più congiunzioni o anche per asindeto), si seguono due semplici regole.

• Se i nomi sono tutti maschili o tutti femminili, l’aggettivo mantiene il loro genere e si declina al plurale, per evitare che la caratteristica espressa dall’aggettivo venga attribuita solo all’ultimo dei nomi

Ho uno zaino e un portapenne rossi

(Ho uno zaino e un portapenne rosso farebbe pensare che solo il portapenne sia rosso)

• Se i nomi sono di genere diverso, l’aggettivo si declina al maschile plurale

Ho conosciuto un ragazzo e una ragazza spagnoli

2. In presenza di più soggetti, il verbo non è sempre al plurale.

• Il verbo è coniugato al singolare:

- se i soggetti ai quali si riferisce sono collegati da una congiunzione disgiuntiva (o, oppure)

Verrà a prendermi mio figlio o mia figlia

- quando, con due soggetti collegati per asindeto, il secondo rappresenta solo un chiarimento, un’esplicitazione del primo

Una tale reazione, uno slancio così intenso, mi colse impreparato

- quando ci sia un soggetto singolare seguito da un complemento di compagnia

Marco, insieme con Felicita, ci ha regalato un televisore al plasma

Il verbo è coniugato al plurale:

- in presenza di due o più soggetti collegati per asindeto

Torino, Cuneo, Alessandria sono le province più estese del Piemonte

- con due o più soggetti uniti dalla congiunzione e o dalle congiunzioni correlative né ... né

Né tu né io avremmo potuto fare di più

Cecilia e Simona sono andate al mare

3. Quando il verbo è coniugato in un tempo composto e l’ausiliare è essere, il participio concorda in genere e numero con il soggetto

Laura è arrivata in ufficio

Giovanni è stato bocciato

Ma bisogna tener conto di alcune fattispecie particolari.

• Quando l’ausiliare è il verbo essere:

- nel caso in cui ci sia più di un soggetto e i soggetti abbiano genere diverso, il participio passato sarà concordato al maschile plurale (proprio come avviene per l’aggettivo)

Laura e Francesco sono arrivati in ufficio

Giovanni e Maria sono stati bocciati

- nel caso in cui il verbo essere sia seguito dal nome del predicato o da un complemento predicativo, la concordanza può essere sia con il soggetto, sia con l’elemento predicativo

La tua partenza è stata un duro colpo

La tua partenza è stato un duro colpo

- in presenza di un verbo pronominale che regge un complemento oggetto, la concordanza può avvenire sia con il soggetto, sia (meno spesso) con il complemento oggetto

L’infermiera si è lavata le mani con cura

L’infermiera si è lavate le mani con cura

• Quando l’ausiliare è il verbo avere:

- in presenza di un participio passato seguito da un complemento oggetto, il participio è di solito al maschile singolare, indipendentemente dal genere e dal numero del complemento oggetto

Ti ho scritto numerose lettere

- è sempre più rara, anche se non sbagliata, la concordanza con il complemento oggetto, normale fino a un secolo fa

Ti ho scritte numerose lettere

- se il verbo composto è preceduto da un pronome personale o da un pronome relativo, è accettabile sia il participio maschile (indipendentemente dal genere e dal numero del complemento oggetto), sia la concordanza con il complemento oggetto femminile o plurale (anche se la prima soluzione appare nell’uso la più frequente)

Vi hanno tradito / Vi hanno traditi

La scelta che hai fatto è quella giusta / La scelta che hai fatta è quella giusta

La concordanza è facoltativa anche quando si hanno frasi in cui il verbo ausiliare è stato omesso

Mai detto cose del genere

Mai dette cose del genere.





CONCORDANZA A SENSO



Si definisce concordanza a senso quella in cui ci si allontana dalle norme grammaticali che regolano la concordanza tra le parti variabili del discorso, privilegiando elementi che si rifanno al significato (al senso, appunto) della frase.

I tipi di concordanza a senso più comuni sono due.

1. Quando c’è un complemento partitivo che regge una proposizione relativa, il verbo, invece di concordare con il partitivo, concorda con il soggetto logico

Mirella è una di quelle che sanno sempre come cavarsela (concordanza grammaticale)

Mirella è una di quelle che sa sempre come cavarsela (concordanza a senso)

Si tratta di una soluzione accettabile nel parlato e nello scritto informale, ma sconsigliabile per ragioni di chiarezza nella scrittura informativa e argomentativa.

2. Quando c’è un soggetto collettivo che regge un partitivo (la maggioranza, un gruppo, un centinaio, una percentuale), la concordanza grammaticale richiederebbe un accordo al singolare; tuttavia, nell’uso è molto comune la concordanza a senso, che privilegia l’elemento più importante dal punto di vista del significato

Al matrimonio c’era un centinaio di invitati (concordanza grammaticale)

Al matrimonio c’erano un centinaio di invitati (concordanza a senso)

Questo tipo di concordanza è ormai frequente anche nello scritto giornalistico

Per il referendum hanno votato il 10,20% degli aventi diritto (www.ragusanews.com).



USI

Sono da considerarsi errori quelle concordanze a senso che ricorrono a un verbo al plurale con un nome collettivo

La gente mi dicono tutto

La folla gridavano frasi minacciose

Nel parlato (specie di alcune regioni) non è raro, l’uso del verbo non concordato quando il soggetto viene dopo il verbo

Qui ci vorrebbe gli stivali

specie con locuzioni come c’è, ce n’è e simili

Non ce n’è molti, di spettatori

Sull’asfalto c’è due mozziconi (C. Pavese, Due sigarette).



STORIA

Nell’italiano antico, la concordanza a senso era molto frequente anche nella lingua letteraria

Ancor regnava in que’ tempi un’iddea /la qual Diana si facea chiamare, /e molte donne in divozion l’avea (G. Boccaccio, Ninfale fiesolano)

sì de la scheggia rotta usciva insieme /parole e sangue (D. Alighieri, Inferno).





CONCORDANZA DEI TEMPI vedi CONSECUTIO TEMPORUM





CONCRETI, NOMI



Nell’analisi grammaticale, i nomi concreti, in contrapposizione ai nomi astratti, si riferiscono a entità che ricadono sotto i nostri cinque sensi e non a qualità o modi d’essere.

Nomi concreti sono, ad esempio, quelli di oggetti, persone, animali

treno, panettiere, ape

Ma la distinzione tra nomi concreti e nomi astratti resta convenzionale e in molti casi di difficile applicazione. Difficile considerare astratte, infatti, parole che non si riferiscono a oggetti che cadono sotto i nostri sensi, ma neppure a concetti mentali senza un corrispondente reale

viaggio, caduta, dolore, rimbalzo.





CONDIZIONALE



Il condizionale è un modo finito del verbo, che ha due tempi: il presente (detto anche condizionale semplice) e il passato (o condizionale composto).

Presente: Cosa non farei per te!

Passato: L’avresti detto che era così antipatico?

Il condizionale è usato sia in proposizioni principali, sia in proposizioni subordinate.

Nelle proposizioni principali si usa:

- nell’apodosi dei periodi ipotetici del II e III tipo, per esprimere un fatto o una situazione possibile ma poco probabile, o impossibile

Se mi rispondesse, potrei comprare i biglietti

Se fossi ricco, farei il giro del mondo

la protasi può anche non essere espressa, e in questo caso il condizionale esprime un’eventualità non realizzata nel passato (condizionale controfattuale)

Avrei dovuto dare retta a mio padre

- per attenuare il valore di ciò che viene espresso o per rendere più cortesi le richieste (condizionale di cortesia)

In questi casi sarebbe meglio tacere

Vorrei due etti di prosciutto per favore

- per esprimere qualcosa di cui non si è certi o di cui si è avuta notizia da altri (condizionale di dissociazione)

Il presidente della squadra starebbe pensando di esonerare l’allenatore

Nelle proposizioni subordinate si usa:

- con le stesse funzioni che avrebbe se fosse in una proposizione indipendente

Mi chiedo che cosa avresti fatto tu nei miei panni

Non so se sarei pronto per un cambiamento così radicale

- per esprimere il futuro nel passato

Era sicuro che Maria sarebbe arrivata in ritardo.





CONDIZIONALI, CONGIUNZIONI



Le congiunzioni condizionali sono quelle congiunzioni che introducono una proposizione condizionale esplicita. La più frequente è senz’altro se

Lo avrei comprato se tu non me lo avessi impedito

In contesti formali (e soprattutto burocratici) troviamo anche qualora, ove, laddove, e le locuzioni ammesso che, supposto che, a condizione che

Ove risultasse creditore, egli avrà diritto al rimborso, con i privilegi di cui agli artt. 2755 e 2756 c.c.

Di uso più comune sono purché e le locuzioni nel caso che e a patto che / di

Accetterò a patto che sia di durata ragionevole (www.corriere.it).





CONDIZIONALI, PROPOSIZIONI



Nell’analisi del periodo, le proposizioni condizionali sono le proposizioni subordinate che esprimono un fatto o una situazione (la condizione o ipotesi) da cui dipende la possibilità che avvenga o no quanto espresso nella principale.

Tradizionalmente, la proposizione condizionale o ipotetica viene detta pròtasi (dal greco pròtasis ‘premessa’), quella principale apòdosi (dal greco apòdosis ‘restituzione’). Le due frasi insieme formano il periodo ipotetico.

Si è soliti classificare tre tipi di periodo ipotetico.

• 1o tipo, della realtà: l’ipotesi è presentata come reale o vera. La protasi ha l’indicativo e l’apodosi può avere tutti i modi delle proposizioni principali

Se conosci la verità, dimmela

Se sarai promosso, ti regalerò una bici nuova

• 2o tipo, della possibilità: l’ipotesi è presentata come possibile. La protasi ha il congiuntivo imperfetto e l’apodosi il condizionale

Se facesse bel tempo, andrei al mare

Se l’edicola fosse aperta, potrei comprare il giornale

• 3o tipo, dell’irrealtà: l’ipotesi è presentata come impossibile o irreale (perché sappiamo che non si può verificare o perché sappiamo che non si è verificata nel passato). La protasi ha il congiuntivo imperfetto o trapassato, e l’apodosi ha il condizionale presente o passato

Se fossi un alieno, verrei a trovarti usando un disco volante

Se avessi conosciuto Alessandro Magno, gli avrei chiesto un autografo

Le proposizioni condizionali possono presentarsi:

- in forma esplicita, introdotte dalle congiunzioni condizionali e con il verbo all’indicativo o al congiuntivo

Qualora ti stancassi, fai una pausa per distrarti

- in forma implicita, con il verbo al gerundio, al participio passato o all’infinito (introdotto da a)

Avendo studiato di più, avresti superato l’esame

Conosciutolo prima, non gli avrei prestato il mio appartamento

A dargli retta, farai una brutta fine.



USI

Nell’uso parlato e nello scritto informale è molto frequente, nelle proposizioni condizionali del 3o tipo, l’uso dell’indicativo imperfetto

Se me lo dicevi, non sarei venuto

Se me lo dicevi, non venivo

Pur essendo un uso tutt’altro che sconosciuto alla nostra tradizione letteraria, sarà bene evitarlo (nel parlato e a maggior ragione nello scritto) in situazioni comunicative che richiedano un uso sorvegliato della lingua.





CONDÒMINI O CONDOMÌNI?



Si tratta di una coppia di omografi.

• Condòmini, con accentazione sdrucciola, è il plurale di condòmino ‘comproprietario di un condominio’

L’acqua è privata / ma talmente privata / che l’hanno privata ai condòmini (Caparezza, Il circo delle pantegane)

• Condomìni, con accentazione piana, è il plurale di condomìnio ‘edificio di proprietà di più persone’

Noi siamo egocentrici /come i gatti scappati dai condomìni (Le luci della centrale elettrica, La lotta armata al bar).



VEDI ANCHE

-io, plurale dei nomi in





CONGIUNTIVE, LOCUZIONI



Le locuzioni congiuntive sono sequenze formate da più parole che hanno, nel loro insieme, le stesse funzioni e gli stessi usi di una congiunzione

Sono arrivato, visto che hai tanto insistito

Luigi ha preparato il pranzo, dopo di che è andato a riposarsi

Ho deciso di parlare, per la qualcosa mi odierete tutti

Il confine tra locuzioni congiuntive e congiunzioni (in particolar modo congiunzioni composte) non è sempre così netto: in molti casi si tratta solo di una differenza grafica tra due o più parole le une scritte separatamente, le altre soggette a univerbazione

La strada era affollata cosicchè non si passava

La strada era affollata così che non si passava.



STORIA

Fino a tutto l’Ottocento erano comuni le forme separate di molte congiunzioni (che risultavano di fatto delle locuzioni congiuntive)

E poi che nullo / vivente aspetto egli molcea la cura /qui posava l’austero (U. Foscolo, Sepolcri)

Non vengono a capo, non ostante qualunque cura e diligenza vi pongano (G. Leopardi, Operette Morali).





CONGIUNTIVO



Il congiuntivo è un modo finito del verbo che ha quattro tempi: presente, imperfetto, passato, trapassato (i primi due sono tempi semplici, gli altri due tempi composti).

Presente: Può darsi che lei riesca a liberarsi

Imperfetto:Fossi matto!

Passato: Mi spiace che non l’abbiate visto

Trapassato: Mi sarebbe piaciuto che tu fossi venuto

Il congiuntivo è usato sia in proposizioni indipendenti, sia in proposizioni subordinate.

• Quello nelle proposizioni subordinate è l’uso più frequente (congiuntivo significa appunto ‘che congiunge’ la proposizione subordinata alla principale):

- in molte subordinate il congiuntivo si trova in alternativa all’indicativo, per sottolineare una sfumatura di desiderio, di possibilità o probabilità, di dubbio:





- in altre subordinate, il congiuntivo può essere preferito all’indicativo per ragioni legate alla selezione di un registro più alto, o alle reggenze specifiche di alcune congiunzioni e locuzioni congiuntive:





- in altre proposizioni il congiuntivo è l’unico modo che può essere usato nella forma esplicita:





• Tuttavia, il congiuntivo può essere usato anche in proposizioni indipendenti con diversi valori:

- esortativo, quando esprime comando, consiglio, preghiera, augurio, per la 1a e 3a persone singolari o plurali del verbo

Nessuno osi contraddirmi!

Possa io sempre restare così

- dubitativo, quando esprime dubbio

Che sia matto?

- desiderativo, quando esprime desiderio; in questo caso si adopera l’imperfetto per riferirsi al presente o al futuro, il trapassato per il passato

Potessi almeno rivederlo!

Fossi stato più attento!

- esclamativo (talvolta introdotto da magari, o se)

Magari fosse vero!

Sapessi che caldo!

Inoltre, il congiuntivo imperfetto o trapassato si usa nella protasi dei periodi ipotetici del 2o e 3o tipo per esprimere un fatto o una situazione possibile ma poco probabile, o impossibile

Se Giorgio avesse ragione, sarebbe un bel problema

Se l’uomo fosse arrivato su Marte, la Terra sarebbe meno inquinata.



VEDI ANCHE

consecutio temporum





CONGIUNZIONI



Le congiunzioni sono parti invariabili del discorso usate per collegare tra loro due elementi all’interno di una proposizione oppure due o più proposizioni all’interno di un periodo

Anna e Marco giocano

Anna vorrebbe che Marco giocasse con lei

Le congiunzioni possono essere:

- semplici, se costituite da una sola parola (e, né, se, o, ma, anche)

Non mangio né carne né pesce

- composte, se costituite da più elementi soggetti a univerbazione (e pure > eppure, né anche > neanche, se bene > sebbene, a fin che > affinché)

Non ho passato l’esame, eppure avevo studiato tanto!

Si parla invece di locuzioni congiuntive quando una sequenza di più parole (scritte separatamente) svolge la stessa funzione di una congiunzione dopo che, anche se, in modo da)

Verrò da te più tardi in modo da chiarire la situazione

Rispetto alla funzione che svolgono, invece, le congiunzioni possono essere classificate in:

- coordinative (o coordinanti), se congiungono due elementi dello stesso tipo all’interno di una proposizione, o due proposizioni dello stesso tipo all’interno di un periodo

Non uso radio né televisione

Avrei voglia di mangiare un primo e un secondo

Ho fatto diversi tentativi ma non ci sono riuscito!

- subordinative (o subordinanti), se all’interno di un periodo congiungono una proposizione reggente con una subordinata

Verrei se potessi

So che lo farai

A seconda del tipo di subordinazione che instaurano, le congiunzioni possono essere:



>>>AVVERSATIVE Non sono sicura di farcela, ma farò il possibile

>>>CAUSALI Ho il raffreddore perché ho preso freddo

>>>COMPARATIVE Preferisco leggere che scrivere

>>>CONCESSIVE Benché mi piaccia la montagna, non amo sciare

>>>CONCLUSIVE Sono stanco, quindi vado a letto

>>>CONDIZIONALI Qualora venissi in città, passa a trovarci!

>>>CONSECUTIVE Si era fatto tardi, sicché decidemmo di andarcene

>>>COPULATIVE Ho gareggiato e ho vinto

>>>CORRELATIVE Comprerò sia le scarpe verdi sia quelle rosse

>>>DICHIARATIVE Avevi ragione tu, infatti non sono partito

>>>DISGIUNTIVE Passo a prenderti o ci vediamo in centro?

>>>ECCETTUATIVE A meno che non piova, stasera andrò a correre

>>>ESCLUSIVE Sono andato al cinema senza conoscere la programmazione

>>>FINALI Ti preparo la camera, così che tu possa fermarti da noi

>>>INTERROGATIVE Mi chiedo quanto durerà ancora

>>>LIMITATIVE Quanto al discorso di ieri, ci ho riflettuto parecchio

>>>RELATIVE La casa dove sono nato

>>>TEMPORALI Quando rientrerò in ufficio, faremo una riunione generale



VEDI ANCHE

coordinate, proposizioni

principali, proposizioni

subordinate, proposizioni





CONIUGAZIONE



La flessione delle forme verbali è detta coniugazione. La coniugazione è, quindi, il complesso delle forme che il verbo può assumere per esprimere il tempo, il modo, il numero, la persona, la diatesi.

Nella lingua italiana esistono tre coniugazioni verbali.

1. La prima coniugazione, a cui appartengono i verbi che all’infinito terminano in -are (amare, cantare, giocare).

2. La seconda coniugazione, a cui appartengono i verbi che all’infinito terminano in -ere; con alcune differenze tra i verbi in cui -ere è accentato (vedère, sapère) e quelli in cui l’accento cade sulla sillaba precedente (còrrere, rìdere).

3. La terza coniugazione, a cui appartengono i verbi che all’infinito terminano in -ire (dormire, partire, scoprire), con alcune differenze per quei verbi che alla 1a, 2a e 3a persone singolari e alla 3a plurale aggiungono alla radice l’interfisso -isc- (finire, capire).





CONOSCENZA O CONOSCIENZA?



La grafia corretta è conoscenza senza la i, come la parola tardo-latina da cui derica, cognoscèntiam, a sua volta derivata dal verbo cognòscere. La i, infatti, non viene pronunciata e risulta superflua anche per la pronuncia del gruppo -sc-.



VEDI ANCHE

coscienza o coscenza?





CONSECUTIO TEMPORUM



L’espressione consecutio temporum, mutuata dalla grammatica latina, si usa nella grammatica italiana per indicare le norme che regolano la concordanza dei tempi verbali delle proposizioni subordinate (prime tra tutte le proposizioni oggettive) legate alla proposizione principale da un rapporto di contemporaneità, anteriorità o posteriorità.

• Quando nella subordinata si usa il modo indicativo, i tempi vanno usati come nello schema che segue:





• Quando nella subordinata si usa il modo congiuntivo, i tempi vanno usati come nello schema seguente:





CONSECUTIVE, CONGIUNZIONI



Le congiunzioni consecutive sono quelle congiunzioni che introducono una proposizione consecutiva esplicita.

Le più comuni sono che, sicché, cosicché, talché, alle quali si aggiungono le locuzioni congiuntive tanto che, di modo che, al punto che

Ero così distratto che non ti ho visto

Non ho ancora finito il lavoro, cosicché non andrò in vacanza

Non ci vedeva dalla rabbia tanto che mi ha insultato

Le proposizioni consecutive implicite sono invece introdotte dalle preposizioni da, per o di o da una locuzione congiuntiva formata con di

È stato così maleducato da farci vergognare tutti quanti

Sono talmente contento al punto di rinunciare a ogni spiegazione.





CONSECUTIVE, PROPOSIZIONI



Nell’analisi del periodo, le proposizioni consecutive sono proposizioni subordinate nelle quali si esprime un fatto o una situazione che è la diretta conseguenza di quanto espresso nella principale.

Possono essere di forma esplicita o implicita.

• Nelle consecutive esplicite, il verbo è all’indicativo (in casi particolari anche al congiuntivo o al condizionale), preceduto da una congiunzione consecutiva o da una locuzione congiuntiva formata con che

Non era così lontano che non potesse sentire i nostri discorsi

Ho corso talmente tanto che mi è venuto il fiatone

Corri così veloce che chiunque si arrenderebbe

• Nelle consecutive implicite, il verbo è all’infinito, preceduto dalle preposizioni da o per o da una locuzione congiuntiva formata con di

Non è tanto furbo da mettere nel sacco anche me

È troppo piccolo per viaggiare da solo

Sono stanco al punto di piangere per nulla

Di solito, nella reggente che precede una proposizione consecutiva si trova un elemento che la anticipa. Questo può essere:

- un avverbio: così, talmente, tanto

- un aggettivo: tale, simile

- una sequenza di un avverbio e un aggettivo: così veloce, tanto furbo

- una sequenza di due avverbi: così tanto, talmente tanto

- un altro gruppo di parole: in modo tale, in maniera tale.





CONTRO-



La preposizione impropria contro si è unita ad alcune parole, di cui è diventata il prefisso, per indicare:

- opposizione

controsenso, contraereo

- movimento o direzione contrari

contropelo, controvento

- reazione, replica, contrapposizione

controffensiva, controquerela, contrordine

- controllo, verifica

controprova, contrappello

- rinforzo, aggiunta

controcassa, controfodera.



VEDI ANCHE

prefissoide

prefissi

anti-





CONTRO, CONTRO A O CONTRO DI?



La preposizione impropria contro si può trovare prima di un nome o prima di un pronome personale.

• Prima di un nome, lo precede direttamente

Si scagliò contro il nemico

Oppure, secondo un uso oggi molto più raro (ma non scorretto), può essere seguita dalla preposizione a

Si scagliò contro al nemico

• Prima di un pronome personale, è sempre seguita dalla preposizione di

contro di te

Solo quando si tratta di un pronome personale atono (mi, ti, si, gli, le), contro si colloca dopo il pronome e dopo il verbo, conservando tuttavia il suo valore di preposizione

corse contro di te > ti corse contro

tutti sono contro di lui> tutti gli sono contro.



VEDI ANCHE

personali, pronomi





COORDINATE, PROPOSIZIONI



Nell’analisi del periodo, le proposizioni coordinate sono frasi unite da un rapporto di coordinazione (paratassi). Si trovano dunque su uno stesso piano sintattico e hanno ciascuna una propria autonomia.

La coordinazione può avvenire per semplice giustapposizione (ossia per asindeto), quando due frasi vengono accostate e separate da un segno di punteggiatura oppure mediante l’uso delle congiunzioni coordinative (ossia per polisindeto)

Al mattino esco di casa (= frase principale), faccio colazione al bar (= coordinata per giustapposizione) ed entro in ufficio (= coordinata mediante congiunzione coordinativa)

Le proposizioni coordinate possono essere:

- copulative o aggiuntive, se aggiungono un’informazione alla proposizione principale

Giacomo è bravo in matematica; inoltre è dotato per il latino

- avversative, se quanto viene espresso è parzialmente o totalmente in contrasto con la proposizione coordinata che precede

Puoi mangiare tutto, ma non devi abbuffarti

- conclusive, se rappresentano la conclusione logica di quanto viene espresso prima

Piove, quindi non giocheremo a tennis

- correlative, se si trovano in rapporto di corrispondenza o parallelismo con la coordinata che precede

Né voglio più vederti né intendo più sentirti!

- disgiuntive, se presentano un’alternativa rispetto alla coordinata che precede

Domenica andrò al mare, oppure farò una gita al lago

- esplicative, se spiegano quanto anticipato nella proposizione coordinata

Ti perdono: infatti non è stata colpa tua.



DUBBI

Nel caso di proposizioni coordinate alla principale, il ruolo di principale e di coordinata è assegnato solo in base all’ordine con cui compaiono: la prima frase è la principale, le altre sono coordinate.



VEDI ANCHE

subordinate, proposizioni





COORDINATIVE, CONGIUNZIONI vedi CONGIUNZIONI





COORDINAZIONE vedi PARATASSI





COPRII O COPERSI?



Entrambe le forme sono corrette, tuttavia quella di gran lunga più comune è coprii (e coprì, coprirono).

Copersi (come coperse e copersero) è oggi di uso molto più raro e si avvia a diventare una forma antiquata. Lo stesso vale per altre forme di passato remoto cosiddette deboli presenti nei paradigmi dei verbi aprire, riaprire, ricoprire, scoprire, riscoprire.



STORIA

Nell’edizione definitiva dei Promessi sposi, la cui lingua è esemplata sul parlato fiorentino cólto del primo Ottocento, Manzoni corresse i vari aperse, coperse, scoperse, offerse sostituendoli rispettivamente con aprì, coprì, scoprì, offrì.



VEDI ANCHE

personali, pronomi





COPULA



Nell’analisi logica, si definisce copula la voce del verbo essere che nel predicato nominale lega il soggetto alla parte nominale (o nome del predicato) costituita da un nome o da un aggettivo

L’opossum è un animale

Il mare era calmo

Molto più raro l’uso di copula in riferimento alla congiunzione copulativa e.





COPULATIVE, CONGIUNZIONI



Le congiunzioni copulative sono le congiunzioni che collegano due elementi o due proposizioni, di contenuto affermativo o negativo, in modo tale che risultino sommate tra loro.

Le principali copulative sono e (con valore aggiuntivo) e né (con valore avversativo)

Pane e formaggio

Esco un momento e torno subito

Non era bello né brutto

Non sa leggere né scrivere

• Altre congiunzioni con valore aggiuntivo sono anche, pure, inoltre, altresì (l’ultima solo nello scritto di registro giuridico o burocratico)

Insieme a loro vuole andare anche / pure Matteo

Da noi potete trovare ogni tipo di strumento per la pesca. Disponiamo inoltre di esche vive

• Altre congiunzioni copulative con valore negativo sono nemmeno, neppure, neanche

Mi ha lasciato senza dirmi neanche / neppure / nemmeno il perché.



USI

L’uso in sequenza delle due congiunzioni e né, a volte sconsigliato perché percepito come ridondante, ha una certa diffusione, anche nella scrittura giornalistica

Né spartiti e né note musicali («Il Messaggero»)

ed è largamente attestato nell’italiano letterario dei secoli scorsi

né l’oratore e né gli altri che scrivono in prosa (T. Tasso, Discorsi sul poema eroico)

Né oro e né terra (G. Pascoli, Odi e inni).



VEDI ANCHE

congiunzioni





COPULATIVE, PROPOSIZIONI



Nell’analisi del periodo, le proposizioni copulative sono le proposizioni coordinate collegate dalle congiunzioni copulative

Mi piace il cinema e mi interesso di musica

Non mi piace il cinema né mi interesso di musica.





COPULATIVI, VERBI



I verbi copulativi svolgono principalmente la funzione di unire il soggetto della frase a un nome o a un aggettivo. A differenza dei verbi predicativi, dunque, non possono essere usati da soli e per dar luogo a una frase di senso compiuto devono essere accompagnati da un complemento predicativo dell’oggetto o del soggetto.

I verbi copulativi si dividono in:

- appellativi

Tutti mi chiamano Tere

- effettivi

Maria sta bene

- elettivi

Luigi è stato nominato responsabile di reparto

- estimativi

Alessandro è considerato molto creativo

Sono considerati verbi copulativi il verbo essere e anche altri verbi come parere, sembrare, stare, rimanere, diventare, riuscire, nascere, vivere, morire, quando sono usati per unire il soggetto con il predicato nominale

Quel quadro mi sembra bello

Rimase assente tutto il pomeriggio

Visse sempre povero.





CORNA O CORNI?



La parola corno ha due plurali.

• Il plurale femminile corna (proveniente dal neutro plurale latino) ha valore collettivo

Il cervo ha un palco di corna ramificate

e si usa in una serie di locuzioni idiomatiche

Andrà bene? Facciamo corna!

Ti amo, ma non è che mi metti le corna?

• Il plurale maschile corni si usa in tutti gli altri casi e per tutti gli altri significati, anche figurati

Nell’orchestra ci sono anche i corni

I corni della luna

I corni del dilemma.



VEDI ANCHE

plurali doppi

collettivi, nomi





CORRELATIVE, CONGIUNZIONI



Si dicono congiunzioni correlative (o più propriamente nessi correlativi) quei parallelismi creati da due elementi che si richiamano tra loro, stabilendo un rapporto di coordinazione (paratassi) tra due proposizioni o tra due elementi della stessa proposizione: sia ... sia (sia ... che), vuoi … vuoi, tanto ... quanto, ora … ora, non solo ... ma (anche)

Sia che tu prenda l’autobus, sia che tu venga a piedi, ricordati l’ombrello!

Vuoi perché è timido, vuoi perché aveva studiato poco, alla fine ha fatto scena muta

Va bene tanto la prima soluzione quanto la seconda

Non si decide mai: ora fa in un modo ora nell’altro

Si occuperà non solo della gestione, ma anche della programmazione.



USI

Anche se oggi la correlazione sia … che è molto usata, il tipo sia … sia rimane preferibile, soprattutto perché consente di evitare possibili confusioni o ripetizioni con altri che eventualmente presenti nella frase

Sia la Spagna che ha vinto sia l’Italia che ha perso sono due squadre forti (meglio di Sia la Spagna che ha vinto che l’Italia che ha perso, sono due squadre forti, in cui c’è una sequenza di ben tre che consecutivi).





CORREZIONE O CORREZZIONE?



La grafia da usare è correzione, con una sola z, anche se l’effettiva pronuncia zz (corretta e diffusa in tutta Italia) può trarre in inganno.



VEDI ANCHE

z o zz?





CORTESIA, PRONOMI DI vedi ALLOCUTIVI, PRONOMI





COSCIENZA O COSCENZA?



La grafia corretta è coscienza. In realtà, la i non si pronuncia e non serve neanche a indicare la corretta pronuncia del gruppo sc (che davanti a e si leggerebbe comunque con lo stesso suono di scelta). La sua conservazione si deve solo al prestigio del modello latino (conscientiam), che influenza anche la grafia della parola (e quella di derivati come coscienzioso).



VEDI ANCHE

conoscenza o conoscienza?

-cia, -gia, -scia, plurale dei nomi in





COSMOPOLÌTA O COSMOPÒLITA?



La pronuncia corretta è cosmopolìta, dal greco kosmopolìtes, composto di kosmos (‘mondo’) e polìtes (‘cittadino’).

La pronuncia cosmopòlita, sconsigliabile, è dovuta a un’errata ritrazione dell’accento, forse per influenza di parole come accolita o di femminili come solita.





CUCÙLO O CÙCULO?



La pronuncia corretta è cucùlo, con accentazione piana, che prosegue quella dell’etimo latino (cucùlum, derivante a sua volta da una onomatopea). Con quest’accentazione si trova anche nella tradizione letteraria (nel caso dei versi, la pronuncia è ricostruibile grazie alla metrica)

Da qual profonda cavità m’ha scosso / il canto dell’aereo cucùlo? (G. Pascoli, Germoglio, in Myricae)

La soave infinita malinconia del canto del cuculo (G. Carducci, Confessioni e battaglie)

La pronuncia cùculo, con errata ritrazione dell’accento, ha oggi una certa diffusione e si spiega forse con il modello di latinismi come emulo, modulo, stridulo e simili (e con la volontà di evitare l’omofonia con una parola considerata imbarazzante).





CUI O A CUI?



Quando il pronome relativo cui è usato in funzione di complemento di termine, sono accettabili entrambe le soluzioni

Le persone a cui (= alle quali) devi rivolgerti sono laggiù / Le persone cui (= alle quali) devi rivolgerti sono laggiù

La possibilità di omettere la preposizione è dovuta al fatto che in latino la forma cui corrispondeva proprio al complemento di termine. Si tratta dunque di un latinismo.



STORIA

Nei testi dei secoli scorsi, talvolta si può incontrare cui anche in funzione di complemento oggetto, ovvero al posto di che

e ’l ciel cui tanti lumi fanno bello (D. Alighieri, Paradiso).



VEDI ANCHE

che o cui?

relativi, pronomi

oggetto, complemento





CULTISMI vedi LATINISMI





CUOIO O CUOIA?



Cuoio è il sostantivo maschile che indica quello strato di pelle animale che viene conciata e lavorata per ricavarne un materiale (anche questo detto cuoio) piuttosto resistente e impiegato per diversi usi

borsa di cuoio, scarpe di cuoio, cintura di cuoio

Il plurale femminile cuoia si usa soprattutto in alcune espressioni idiomatiche, in cui si è cristallizzato un antico uso di cuoio come ‘pelle animale’ e anche ‘pelle umana’

tirare le cuoia, lasciarci le cuoia (= morire)

In tutti gli altri casi, si usa il plurale maschile cuoi

I cuoi prodotti in Toscana sono molto pregiati.



VEDI ANCHE

plurali doppi

plurale dei nomi





CÙPIDO O CUPÌDO?



Si tratta di una coppia di omografi.

• Cùpido, con accentazione sdrucciola, significa ‘bramoso, desideroso’ (dal latino cùpidum, a sua volta da cùpere ‘bramare, desiderare ardentemente’).

• Cupìdo, con accentazione piana, è il nome che ha il dio dell’amore nella mitologia latina (qui l’etimo è la parola cupìdo, dinis ‘desiderio, bramosia’).



VEDI ANCHE

accento





CU, QU O CQU?



L’alternativa tra cu e qu si pone solo quando la u è seguita da un’altra vocale e rappresenta solo un fatto grafico, visto che la pronuncia è in entrambi i casi esattamente la stessa.

• La grafia qu si usa quando già nell’etimo latino la u e la vocale successiva erano comprese nella stessa sillaba (la u era dunque una semiconsonante)

quadro (latino quadrum), quasi (latino quasi), questione (latino quaestionem), quota (latino quotam)

e in pochi altri casi

questo, quello, dunque

• La grafia cu si usa quando già nell’etimo latino la vocale successiva faceva parte di una sillaba diversa

cospicuo, proficuo, promiscuo, vacuo, acuità

ma anche in alcuni casi nei quali la u semiconsonante era assente nell’etimo latino

cuoco (dal latino cocum), cuore (latino volgare *core), scuola (latino scholam)

• La grafia cqu è usata per indicare il grado intenso della consonante

acqua, nacque, piacque

con la sola eccezione di

soqquadro e biqquadro (peraltro più comune nella forma bequadro).





CURRICULUM O CURRICULA?



Il plurale della parola latina curriculum (dall’espressione curriculum vitae ‘corso della vita in breve’) dovrebbe essere, seguendo l’etimo, curricula.

Come per molti prestiti provenienti da altre lingue, nel tempo si è diffuso un plurale invariabile curriculum, oggi usato quasi con la stessa frequenza di quello etimologico

è possibile inviare i curriculum via mail (www.comune.torino.it)

Almeno in contesti formali, tuttavia, sarà bene usare soltanto la forma curricula o ricorrere al più raro curricoli, plurale dell’italianizzato curricolo

si comunica il termine ultimo per la presentazione dei curricula (www.regione.sicilia.it).



VEDI ANCHE

latinismi





D





D (EUFONICA)



Si definisce eufonica la d delle forme ed (per e) e ad (per a). La definizione è legata all’idea che questa d serva a creare “un bel suono” (eufonico viene dal greco euphonìa ‘suono armonico’), evitando la sequenza di due vocali consecutive.

In realtà, l’effetto di cacofonia (ovvero ‘suono sgradevole’) si verifica soltanto quando c’è una sequenza di due vocali uguali. Per questo, nell’italiano contemporaneo – specie in quello scritto – è consigliabile ricorrere alle forme ed e ad solo quando la parola successiva comincia con la stessa vocale

ed eccoci, ed era, ed Enrico, ed elencò ma e aprì, e obiettò, e inverno, e urlava

ad arrivare, ad avere, ad Ancona, ad altro maa esibirmi, a indicare, a Ostia, a uso e consumo

Fanno eccezione, perché ormai consolidate dall’uso, sequenze fisse come tu / lui / lei ed io, ad esempio, ad eccezione, fino ad ora, dare ad intendere.

Le forme con d eufonica vanno evitate anche in altri casi.

• Prima di un inciso

E, ogni volta che arriva, è sempre la stessa storia

C’erano Maria, Francesco e – ecco la sorpresa – Erica

• Davanti all’h aspirata di parole o nomi stranieri (soprattutto inglesi e tedeschi)

Come stiamo a hamburger?

I registi Fassbinder e Herzog

• Quando la presenza nella parola successiva di altre t e d (e in particolare delle sequenze ad o ed) renderebbe l’aggiunta della d non eufonica, ma cacofonica

Fino a adesso (non fino ad adesso)

Case e edifici (non case ed edifici).



USI

Fino a non molto tempo fa, la d eufonica veniva aggiunta anche alla congiunzione o, dando vita alla forma od, in disuso ormai da qualche decennio

Versi tronchi od ossitoni (P. P. Pasolini, Passione e ideologia).



STORIA

Secondo alcuni la d eufonica non è un elemento artificiale, ma trova la sua origine nelle consonanti finali delle basi latine et (da cui l’italiano e), ad (italiano a) e aut (italiano o). Le regole dell’eufonia e della cacofonia, peraltro, sono soggette al gusto e alla sensibilità del tempo e variano dunque di epoca in epoca. Nei secoli passati, la d eufonica poteva essere usata anche con le forme né (ned), se (sed) e che (ched)

Né fu ned è né non serà sua pare (Giacomo da Lentini, Poesie)

Sed e’ non s’ardessero, e’ se ne farebbe vèrmini (Marco Polo, Milione)

Voglio ched el conosca la falsanza (Iacopone da Todi, Laude)

Valore eufonico poteva avere anche l’uso della r in forme come sur per su

dalla benda usciva sur una tempia una ciocchettina di neri capelli (A. Manzoni, I promessi sposi).





DA (PREPOSIZIONE)



La preposizione semplice da collega tra loro due elementi di una frase o di due frasi diverse. Quando si trova prima di un articolo determinativo, si fonde con esso, dando origine alle preposizioni articolate dal, dallo, dalla, dai, dagli, dalle.

La preposizione da svolge diverse funzioni.

• Può collegare due elementi della stessa frase, introducendo diversi tipi di complementi indiretti

L’aereo arriva da Malpensa (= complemento di moto da luogo)

Andrò da Paolo (= complemento di moto a luogo)

Il pipistrello entrò dalla finestra (= complemento di moto per luogo)

Mangerò da Giuseppe (= complemento di stato in luogo)

Brancaleone da Norcia (= complemento di origine o provenienza)

Sono stato derubato da un ladro e Il computer è stato colpito da un virus (= complementi di >>>agente e causa efficiente)

Non ci vedo più dal nervoso (= complemento di causa)

Tuo fratello è diverso da te (= complemento di allontanamento o separazione)

La trasmissione riprenderà da sabato prossimo (= complemento di >>>tempo determinato)

Siamo fermi da ore (= complemento di tempo continuato)

Un cellulare da 50 euro (= complemento di prezzo o stima)

Comportarsi da stupidi (= complemento di modo o maniera)

Occhiali da sole e macchina da scrivere (= complemento di >>>fine o scopo)

Un manager dagli occhi di ghiaccio (= complemento di >>>qualità)

Zoppo da una gamba (= complemento di limitazione)

Da adolescente ero molto grasso (= complemento predicativo del soggetto)

• Può collegare due frasi distinte, introducendo diversi tipi di proposizioni implicite

Domani gli porterò l’ultimo capitolo della tesi da leggere (= proposizione >>>finale implicita)

Così bella da far perdere la testa (= proposizione consecutiva implicita).



USI

Nei complementi di stato in luogo e moto da luogo, la preposizione da si usa quasi sempre con:

-nomi propri di persona

Vado a studiare da Chiara

-nomi di professione, carica

Mi trovo dal direttore

-pronomi personali

Passi da me?

-nomi di locali

Pranzo da Savini

Una probabile spiegazione sta nel fatto che in questo caso da indica simbolicamente una specie di ‘spazio proveniente, emanato da’ con un valore anche affettivo e personale.





D’ACCORDO O DACCORDO?



La forma corretta è d’accordo, con la preposizione semplice di soggetta a elisione prima del sostantivo accordo.

La forma daccordo, risultato di una univerbazione, è oggi da considerarsi errata.





DA, DA’ O DÀ?



Si tratta di tre omonimi che nella lingua scritta vengono distinti tramite l’uso dell’apostrofo o dell’accento.

• Da, senza apostrofo né accento, è la preposizione semplice

Scappo via da Roma

• Da’, con l’apostrofo, è la 2a persona dell’imperativo del verbo dare (troncamento di dai)

Da’ una mano a tuo fratello!

• Dà, con l’accento, è la 3a persona dell’indicativo presente del verbo dare

La sua presenza gli dà sicurezza.



USI

Per la 2a persona dell’imperativo è possibile usare, accanto alla grafia da’, anche la forma piena dai

Lasciale stare tutte queste regole nuove, dai retta a me (R. Petri, Esecuzioni)

La forma dai è l’unica possibile in locuzioni come:

- e dai (anche con univerbazione: eddai)

Eddai che gliela abbiamo ormai fatta (P. V. Tondelli, Altri libertini)

- dai e dai (usata a volte anche come sostantivo: il dai e dai)

Dai e dai ogni giorno con il tuo sudore una pietra dopo l’altra alto arriverai (Canzone di san Damiano)

nel dai e dai delle meretrici (I. Fossati, Oh, che sarà).



STORIA

L’imperativo da’ ha sostituito la grafia da, in uso ancora nell’Ottocento

Or da retta a’ miei sensi (Il fiore della letteratura greca).



VEDI ANCHE

accento

apostrofo





D’ALTRONDE O DALTRONDE?



La forma corretta è d’altronde, con la preposizione semplice da soggetta a elisione prima dell’avverbio di luogo altronde.

La forma daltronde, risultato di una univerbazione, è oggi da considerarsi errata.





DAVANTI O DAVANTI A?



Quando l’avverbio davanti è usato in funzione preposizionale, è preferibile farlo seguire dalla preposizione a

Si è messo davanti allo schermo

Davanti a un tale paesaggio restò a bocca aperta

La forma davanti qualcosa non è da considerarsi scorretta, ma piuttosto antiquata, anche se è stata usata largamente fino alla prima metà del Novecento

davanti le baracche, ci sono gli steccatelli (A. Moravia, Nuovi racconti romani)

Prima di un pronome personale, in ogni caso, si deve usare sempre davanti a

Davanti a me c’è un’altra vita (L. Battisti, Pensieri e parole)

Entrambe le forme possono comunque vantare una ricca tradizione letteraria

Quando giungon davanti a la ruina (D. Alighieri, Inferno)

Davanti San Guido (G. Carducci, Rime nuove).





DE-



De- è un prefisso derivato dal latino de-. Indica per lo più separazione, sottrazione, e si trova in alcune parole composte in cui il secondo elemento può essere:

- un sostantivo

decespugliatore, defibrillatore, deforestazione

- un aggettivo

deforme, desueto

- un participio presente

decolorante, defatigante, defogliante

- un participio passato

decaffeinato, degenerato, defilato

- un verbo

derubare, defenestrare, depistare

Il prefisso de- è usato soprattutto nella formazione di verbi parasintetici, a partire da un sostantivo

decodificare (de + codice), derubricare (de + rubrica)

o da un aggettivo

defascistizzare (de + fascista), destabilizzare (de + stabile).





DECA-



Deca- è un prefissoide derivato dal greco deka ‘dieci’ e indica il numero dieci in parole composte appartenenti soprattutto al linguaggio scientifico e tecnico

decaedro (‘poliedro con dieci facce’)

decagono (‘poligono con dieci vertici’)

decasillabo (‘verso con dieci sillabe’)

Davanti al nome di un’unità di misura, ne moltiplica il valore per dieci

decagrammo, decametro, decalitro.



USI

Piuttosto diffusa, in particolare nell’Italia settentrionale, è la forma maschile sostantivata invariabile deca, usata per indicare in modo scherzoso la banconota da 10 euro (un tempo da 10.000 lire)

Con un deca non si può andar via / non ci basta neanche in pizzeria (883, Con un deca).





DE I PROMESSI SPOSI O DEI PROMESSI SPOSI?



Quando il titolo di un libro o di un’opera dell’ingegno in generale (quadro, composizione musicale, film, canzone) inizia con l’articolo determinativo, si è soliti fondere la preposizione con l’articolo, dando luogo alla preposizione articolata corrispondente

Nel 1825-27 Manzoni dava alle stampe la prima edizione dei Promessi sposi (C. Marazzini, Da Dante alla lingua selvaggia)

La forma de I Promessi sposi è sconsigliata, benché a lungo in uso, perché la sequenza de i non esiste nell’italiano contemporaneo. Ugualmente sconsigliato per lo stesso motivo è l’uso della preposizione semplice di

di I Promessi sposi

Il problema, invece, non si presenta se il titolo inizia con l’articolo indeterminativo

Il protagonista di Un tranquillo week end di paura

L’obiezione all’uso della preposizione articolata è che il titolo esatto dell’opera viene alterato dalla fusione dell’articolo, per cui nella forma dei Promessi sposi non si capirebbe se il titolo è Promessi sposi o I Promessi sposi. Come alternativa, si può usare l’apposizione libro, romanzo, opera

il romanzo I Promessi sposi

Anche se talora la soluzione potrebbe sembrare forzata o pedante; è dunque consigliabile quando il titolo è particolarmente raro o difficile

nel libro All’insegna del Buon Corsiero di Silvio D’Arzo (in questo caso, se si usasse la forma Nell’Insegna del Buon Corsiero non si capirebbe il titolo esatto).





DEMO-



Demo- è un prefissoide che può avere due diversi significati.

• In alcune parole composte derivate dal greco (come democrazia) o formate modernamente conserva il suo valore etimologico riferendosi quindi al popolo (dal greco demos ‘popolo’)

demografia (‘scienza che studia la popolazione’)

demologia (‘scienza che studia il folclore popolare’)

• In parole del linguaggio politico e giornalistico di formazione recente, vale invece come abbreviazione di democratico

demoliberale (‘democratico di ispirazione liberale’)

democristiano (‘democratico-cristiano, cioè del partito della Democrazia Cristiana’).





DENOMINAZIONE, COMPLEMENTO DI



Il complemento di denominazione è un complemento indiretto introdotto dalla preposizione di, anche in forma di preposizione articolata. Indica il nome proprio di un luogo, una persona, un mese, un giorno quando è preceduto da nomi generici come città, isola, penisola, regione, comune, repubblica, regno, principato; nome, cognome; mese, giorno

la città di Udine, la regione del Friuli Venezia Giulia, il nome di Flavio, il mese di marzo

Con le parole nome, cognome, soprannome, pseudonimo ecc. (ma anche regione) può seguire direttamente il nome proprio

la regione Sicilia, il nome Chiara.





DERIVATE, PAROLE



1. Le parole derivate (dette anche complesse) sono parole che derivano da un altro vocabolo italiano. La derivazione può avvenire in diversi modi.

• Mediante prefisso

educare > diseducare

• Mediante suffisso

carta> cartiera

• Mediante prefisso e suffisso (parasintetici, verbi)

colonna> incolonnare

• Mediante derivazione immediata (cioè senza suffisso), soprattutto per la creazione di nomi astratti derivati da un verbo

congiurare> congiura

svagare> svago

La derivazione è una delle maggiori risorse per l’arricchimento continuo del lessico, ed è operante a partire da diverse basi.

• Sostantivi derivanti da verbi

spargere> spargimento

tessere> tessitore

• Sostantivi derivanti da aggettivi o da altri sostantivi

sicuro> sicurezza

droga> drogheria

• Aggettivi derivanti da sostantivi o da verbi

padrone> padronale

notare> notevole

• Avverbi derivanti da aggettivi

abile> abilmente

• Verbi derivanti da sostantivi o da aggettivi

nodo> annodare

facile> facilitare

• Verbi, aggettivi, sostantivi derivanti dai rispettivi contrari

vestire> svestire

logico > illogico

onore > disonore

Altre volte, nella formazione di aggettivi provenienti da nomi, si ricorre a una base latina o greca.

• Ciò può avvenire attraverso l’uso della stessa base dalla quale deriva il nome

fiore > floreale (dal latino florem)

occhio> oculare (dal latino oculum)

• Oppure attraverso l’uso di una base diversa

guerra> bellico (dal latino bellum ‘guerra’)

fegato > epatico (dal greco hepar ‘fegato’)

In alcuni casi, alle diverse basi possono corrispondere differenziazioni di significato. Per definire qualcosa che ha a che fare con i cavalli, ad esempio, l’italiano ha tre diversi aggettivi tratti da tre basi diverse:

- equino ‘che riguarda il cavallo, che appartiene al cavallo’ (dal latino equus ‘cavallo’)

- ippico ‘che riguarda le corse dei cavalli’ (dal greco hippòs ‘cavallo’)

- cavallino ‘che possiede alcune caratteristiche, per lo più esteriori, del cavallo’ (dall’italiano cavallo).





DERIVATIVI, SUFFISSI vedi SUFFISSI





DERIVAZIONE vedi DERIVATE, PAROLE





DESIDERATIVE, PROPOSIZIONI



Nell’analisi del periodo, le proposizioni desiderative (dette anche ottative) sono proposizioni indipendenti che indicano un desiderio, un augurio.

Di solito sono costruite con il congiuntivo, spesso introdotto da elementi come oh, ah, almeno, che, magari, se

Ti sia leggera la terra

Che tu faccia un buon viaggio!

Magari esistesse la macchina del tempo!

Ma possono essere costruite anche con il condizionale, spesso introdotto da come oppure quanto

Come sarebbe bello rivedersi!

Sarebbe splendido amare veramente (Baustelle, Andarsene così)

oppure con l’infinito

Oh, essere anche noi la luna di qualcuno! (V. Lamarque, Poesie).



USI

Quando la proposizione desiderativa si riferisce a desideri irrealizzabili, si costruisce con il congiuntivo imperfetto, con il condizionale passato o con l’infinito composto

Fossi Einstein!

Mi sarebbe piaciuto vivere nel Settecento

Averlo saputo prima!

Quando è introdotta da magari o da se, va costruita sempre con il congiuntivo imperfetto

Magari fosse lei! (non Magari sia lei!)

Se l’Udinese vincesse il campionato! (non Se l’Udinese vinca il campionato)

Quando il verbo è alla 1a persona singolare con soggetto espresso (io), deve essere sempre presente l’elemento introduttore (che o se)

Che io sia maledetto! (non Io sia maledetto! mentre Che tu sia maledetto! / Tu sia maledetto!).





DESIDERATIVO, CONGIUNTIVO



Il congiuntivo desiderativo esprime un desiderio.

Quando è usato al presente, di solito indica un desiderio percepito come realizzabile

Venga almeno un po’ di caldo

Bruci la città e crolli il grattacielo (I. Grandi, Bruci la città)

Quando è usato all’imperfetto, indica un desiderio sentito come irrealizzabile

Avesse la tua testa!

Avessi studiato a Oxford!





DESINENZA



La desinenza è l’elemento finale variabile di una parola, unito alla radice, distingue il genere (femminile e maschile) e il numero (singolare e plurale) o, in caso di verbi, il modo, il tempo e la persona.

• Negli articoli

una (= femminile singolare)

uno (= maschile singolare)

• Nei nomi

lupa (= femminile singolare)

lupo (= maschile singolare)

lupe (= femminile plurale)

lupi (= maschile plurale)

• Negli aggettivi

bella (= femminile singolare)

bello (= maschile singolare)

belle (= femminile plurale)

belli (= maschile plurale)

• Nei pronomi

essa (= femminile singolare)

esso (= maschile singolare)

esse (= femminile plurale)

essi (= maschile plurale)

• Nei verbi la desinenza si trova:

- dopo la radice e la vocale tematica

ved-e-te (indicativo presente, 2a persona plurale)

ved-e-vano (indicativo imperfetto, 3a persona plurale)

- direttamente dopo la radice

am-iamo (indicativo presente, 1a persona plurale)

am-ino (congiuntivo presente, 3a persona plurale).





DETERMINATIVI, AGGETTIVI



Gli aggettivi determinativi (detti anche indicativi) sono quegli aggettivi che servono a determinare meglio un sostantivo. Appartengono a questa categoria gli aggettivi





DETERMINATIVI, ARTICOLI



Gli articoli determinativi si usano in riferimento a una categoria generale di persone, animali, oggetti, concetti

L’uomo comparve sulla Terra migliaia di anni fa

La matematica è una scienza esatta

o in riferimento a qualcuno o qualcosa di già noto a chi legge, parla o ascolta

L’uomo di cui parliamo ha i capelli neri

La matematica contenuta in quel libro è elementare

Le forme dell’articolo determinativo sono:





1. Maschili.

• Il singolare lo e il plurale gli si usano:

- davanti a parole che cominciano con i o j + vocale (pronunciate, cioè, come semiconsonanti), con gn (gnomo), con s + consonante, con sc (sci), con x, y, z e con i gruppi pn e ps

lo iettatore

gli juventini

lo gnocco

gli storici

lo sciocco

gli xilofoni

lo yen

gli zii

lo pneumotorace

gli psicologi

- davanti a parole che cominciano con una consonante + consonante diversa da l o r

lo pterodattilo

gli ’ndranghetisti

• Il singolare l’ (con elisione) e il plurale gli si usano davanti a parole che cominciano con una vocale

l’attore

gli orti

• Il singolare il e il plurale i si usano in tutti gli altri casi

il dado

il clima

i bruchi

i libri



2. Femminili.

• Si usano sempre il singolare la e il plurale le

la macchina

la scienza

le chiamate

• Tranne davanti a parole singolari che cominciano con una vocale: in questo caso si usa il singolare l’ (con elisione)

l’amica

l’elettricità

• Il plurale le si usa anche davanti a parole che cominciano per vocale (nell’italiano contemporaneo le non è mai soggetto a elisione)

le età

le amiche.



DUBBI

• Davanti al plurale della parola dio, non si usa i (come per i diavoli ecc.), ma gli (come riflesso delle forme dell’italiano antico: l’iddio, gli iddei)

gli dei

• Davanti a parole che cominciano con una i, la forma elisa oggi è caduta in disuso

gli idraulici

anche se nei secoli scorsi era piuttosto comune

Bisogna far gl’italiani (M. D’Azeglio, Aforismi)

• Davanti a parole che cominciano con una i con valore di semiconsonante, le forme del singolare l’ e del plurale i, usate fino all’inizio del secolo scorso, oggi sono sconsigliate

lo iato e non l’iato

lo ieri e non l’ieri

gli iettatori e non i iettatori

• Davanti a parole che cominciano con p + consonante, le forme il, i – che pure hanno una certa diffusione – sono sconsigliabili

lo psicologo e gli psicologi non il psicologo, i psicologi

lo pneumatico e gli pneumatici non il pneumatico, i pneumatici

• Davanti a una sigla, ci si regola in base alla sua pronuncia:

- quando la prima lettera è una vocale, le forme dell’articolo sono quelle usate davanti a vocale, richieste dal genere e dal numero della sigla, sia che venga pronunciata come una parola, sia che venga pronunciata lettera per lettera

gli UFO, l’ASL, l’ATP

- quando la prima lettera è una consonante, se la sigla viene pronunciata come una parola, si usano le forme degli articoli corrispondenti

il CONI, la NATO, la RAI

- quando, invece, la sigla viene pronunciata lettera per lettera generalmente l’articolo viene scelto tenendo in considerazione soltanto la prima; se il nome della lettera comincia con una consonante avremo le forme degli articoli corrispondenti

il CNR, il BTP

se il nome della lettera, invece, comincia con una vocale, l’uso è oscillante, ma tendenzialmente le forme degli articoli sono quelle che precedono le vocali

l’FMI (pronunciato effe-emme-i), l’MIT (pronunciato all’inglese em-ai-ti)

• Davanti alle parole straniere che iniziano per w, l’articolo viene selezionato in base alla pronuncia:

- se la w viene pronunciata come u semiconsonante (come la u di uovo), l’articolo è lo, gli

lo whisky, gli whisky

ma dal momento che la w è percepita come consonante a pieno titolo, è molto frequente anche l’uso di il, i davanti a w semiconsonantica

il whisky, i whisky

- se la w viene pronunciata come v o non viene pronunciata, l’articolo è il, i

il wafer, i wafer

• Davanti alle parole straniere che iniziano per h, dato che in italiano la lettera non viene pronunciata, ci si dovrebbe regolare in base al suono seguente

l’hamburger (dall’inglese)

gli habitué (dal francese)

l’hidalgo (dallo spagnolo)

gli Hinterland (dal tedesco)

l’harem (dal turco)

gli harakiri (dal giapponese)

ma in alcuni casi di parole provenienti dall’inglese la presenza della h iniziale non è del tutto ininfluente sulla pronuncia, il che porta ad alcune oscillazioni

l’hot dog / lo hot dog

l’holding / la holding (molto più frequente)

• Con parole che iniziano con j, si usano le forme maschili il, i e le forme femminili la, le, come davanti a una consonante

il j’accuse, i jet-set, le jam-session.



USI

Nell’Italia settentrionale è tipico del parlato l’uso dell’articolo davanti ai nomi di battesimo, maschili e femminili (l’Alberto, la Silvia). Si tratta di un uso da evitare nello scritto e sconsigliabile anche nel parlato di una certa formalità.

Al maschile, l’articolo si usa comunemente davanti ai nomi d’arte (il Caravaggio) e davanti ai nomi propri che costituiscono il titolo di un’opera (l’Adelchi, la Carmen).

Tradizionalmente, l’articolo sia usa davanti ai cognomi femminili, ma oggi quest’uso tende a essere evitato, perché considerato una spia del cosiddetto sessismo linguistico. Le due forme, dunque, si alternano

Marcegaglia: “Sacrifici per tutti tranne la politica, inaccettabile” (www.repubblica.it)

La Marcegaglia: Sì all’aumento dell’Iva (www.repubblica.it)

Davanti ai cognomi maschili, l’articolo è usato (sempre meno) nel caso di personaggi famosi del passato (il Carducci), in contesti burocratici (nei verbali: il Rossi prende atto che …) o con intenti ironici (Guarda il Bianchi che pasticcio ha combinato!).

Nel caso dei nomi di parentela con aggettivo possessivo, l’articolo è omesso (mio padre, mia madre, tuo fratello, sua zia), a meno che non ci sia un aggettivo qualificativo prima o dopo il nome (la sua figlia preferita, la sua cara madre), o il nome non sia soggetto ad alterazione (il mio fratellino). Con le varianti affettive mamma e papà, l’articolo è usato quasi soltanto nell’italiano della Toscana: la mia mamma, il tuo babbo; altrove: mia mamma, tuo papà. Si registrano oscillazioni anche con i nomi propri di istituti e aziende, soprattutto femminili

Bernabè: “La Telecom è sana e seria. In futuro tutto ciò non accadrà più” (www.repubblica.it)

I tre giorni di Telecom. In Borsa persi 1,2 miliardi (www.lastampa.it).



STORIA

Nell’italiano antico e letterario, il singolare maschile lo veniva usato anche in condizioni diverse da quelle odierne: ne resta traccia in espressioni cristallizzate come per lo meno e per lo più. Oltre a i e gli, nell’italiano antico si usava anche il plurale li, che oggi sopravvive solo nell’uso burocratico (documenti, contratti ecc.)

Pavia, li 17 ottobre 2011.



VEDI ANCHE

omissione dell’articolo

settimana prossima





DI (PREPOSIZIONE)



La preposizione semplice di può presentarsi in diverse forme.

• Quando si trova prima di un articolo determinativo, si fonde con l’articolo, dando origine alle preposizioni articolate del, dello, della, dei, degli, delle

• Davanti a parole che cominciano per i-, normalmente è soggetta a elisione

il cielo d’Irlanda, d’inverno, d’istinto

• Davanti a parole che cominciano con altre vocali, l’elisione è:

- obbligatoria in alcune formule ormai cristallizzate

d’amore e d’accordo, d’accatto, d’epoca, d’oro, d’estate, d’autunno, d’agosto

- facoltativa in tutti gli altri casi

mi rimproveri d’averti delusa (L. Tenco, Vedrai, vedrai)

Non riesco a non pensare di avervi offese (www.forum.alfemminile.com)

La preposizione di può svolgere diverse funzioni.

• Può collegare due elementi della stessa frase, introducendo diversi tipi di complementi indiretti

L’arrivo del treno (= complemento di specificazione)

La città di Cividale (= complemento di denominazione)

Hanno trovato il colpevole del furto (= complemento di >>>colpa)

Mi hanno fatto una multa di trecento euro (= complemento di >>>pena)

È di Milano (= complemento di origine o provenienza)

Parliamo un po’ di te (= complemento di argomento)

Unto d’olio, bagnato di rugiada (= complementi di agente e causa efficiente)

Rivestimento di vetro (= complemento di materia)

Mi sento pieno di energia (= complemento di abbondanza)

Mi hanno svuotato di ogni energia (= complemento di privazione)

A tutti gli uomini di buona volontà (= complemento di >>>qualità)

Una carpa di 6 kg, Una memoria di 50 megabyte (= complemento di >>>peso o misura)

Piango di gioia (= complemento di causa)

Tardo di comprendonio (= complemento di limitazione)

Pochi di voi / Il più bello di tutti (= complemento >>>partitivo)

Questa connessione è più veloce dell’altra (= complemento di >>>paragone)

Ti serva di esempio per la prossima volta (= complemento di >>>fine o scopo)

Esco di casa (= complemento di moto da luogo)

Scappò di là (= complemento di moto a luogo)

Di qui non si passa (= complemento di moto per luogo)

Luca è di là (= complemento di stato in luogo)

Procede di buon passo (= complemento di modo o maniera)

La piscina riapre d’estate (= complemento di tempo determinato)

Sara ha iniziato un corso di 2 anni (= complemento di tempo continuato)

Ungete la padella di burro (= complemento di mezzo o strumento)

• Collegare due frasi distinte, introducendo diversi tipi di proposizioni implicite

Dice di star bene (= proposizione completiva implicita)

Di questo ti ringrazio: di avermi ascoltato (= proposizione dichiarativa implicita)

Ti scongiuro di venire qua subito (= proposizione finale implicita)

Un testimone degno di essere ascoltato (= proposizione consecutiva implicita)

Andrei in capo al mondo, pur di seguire la mia squadra (= proposizione >>>condizionale implicita).





DI- (PREFISSO)



In italiano esistono due prefissi di-.

• Il primo derivato dal latino de-, si trova in verbi composti che derivano dal latino come

discendere, disperare, divorare, diminuire

ed è usato nella formazione di verbi parasintetici a partire da un sostantivo o da un aggettivo

vampa > divampare

magro > dimagrire

Non va confuso con il prefisso di- di verbi come divulgare, che ha origine dal latino di(s).

• Il secondo prefisso, derivato dal greco dis ‘due volte’, si usa con il significato di ‘due, doppio’ in parole del linguaggio tecnico scientifico derivate dal greco

digramma (‘sequenza di due lettere’)

dittero (‘insetto provvisto di due ali’)

o formate modernamente

dimetile (‘sostanza chimica composta da due radicali metilici’)

diodo (‘dispositivo elettronico a due terminali’).





DIABETE: IL O LA?



Il sostantivo diabete è di genere maschile, così come maschile è il nome latino da cui deriva (attraverso il greco): diabètes

Da anni era affetto dal diabete

Un diabete trascurato può provocare serie conseguenze

Popolare, e dunque sconsigliata, è la forma femminile la diabete, nata per probabile influsso della parola malattia.





DIACRITICI, SEGNI



Nella lingua scritta, i segni diacritici sono lettere che non corrispondono a un suono, ma servono soltanto a determinare (dal greco diakritikòs ‘che distingue’) la giusta pronuncia di un’altra lettera o gruppo di lettere.

In italiano i segni diacritici sono due: la h e la i.

• L’h compare nei gruppi che, chi e ghe, ghi per distinguerne la pronuncia da quella dei gruppi ce, ci e ge, gi

cheto / ceto, chicca / cicca

ghetto / getto, ghiro / giro

e in alcune voci dell’indicativo presente del verbo avere, per distinguerle da una serie di omofoni

io ho / o (congiunzione)

tu hai / ai (preposizione articolata)

lui, lei ha / a (preposizione semplice)

loro hanno / anno (sostantivo)

• La i compare nei gruppi cia, cio, ciu; gia, gio, giù; scia, scio, sciu; glia, glie, glio, gliu per distinguerne la pronuncia da quella dei gruppi ca, co, cu; ga, go, gu; sca, sco, scu; gla, gle, glo, glu

ancia / anca, ciocco / cocco, ciucco / cucco

giara / gara, mangio / mango, giusto / gusto

sciala / scala, sciocca / scocca, prosciutto / discusso

soglia / sigla, biglietto / inglese, luglio / inglobare, pagliuzza / glutine.



DUBBI

Ci sono casi in cui nella grafia si usa una i superflua, che non si pronuncia e non ha neanche una funzione diacritica:

- in alcune parole in cui la i è il residuo di un’antica pronuncia

cieco (accecare o acciecare?)

cielo (anche per distinguerla dall’omofona celo ‘nascondo’)

- in alcuni plurali di parole in -cia, -gia, per influenza della grafia del singolare

camicie, valigie

- in alcune parole in cui la i si mantiene per influenza della grafia latina

specie, fattispecie, effigie, superficie

Non esiste, in casi come questi, una regola sicura: il modo migliore per non sbagliare è controllare la grafia nel dizionario;

- nella 1a persona plurale dell’indicativo e del congiuntivo e nella 2a persona plurale del congiuntivo dei verbi con radice in nasale palatale gn (bagniamo, sogniate) in cui la i è superflua dal punto di vista fonetico e serve solo a ribadire graficamente la riconoscibilità delle desinenze -iamo, -iate dei verbi in -gnare.



STORIA

Per l’h del verbo avere si parla di h etimologica, perché ha un modello nelle forme del verbo latino habere.

Le forme ò (al posto di ho), ài (al posto di hai), à (al posto di ha), ànno (al posto di hanno), ancora in uso tra fine Ottocento e primi del Novecento, oggi sono grafie errate a tutti gli effetti.



VEDI ANCHE

-gna o -gnia, -gne o -gnie, -gno o -gnio?





DIÀTESI vedi FORMA ATTIVA, PASSIVA E RIFLESSIVA





DIÀTRIBA O DIATRÌBA?



Entrambe le pronunce sono accettabili, anche se la prima è decisamente preferibile.

• Diàtriba (con accentazione sdrucciola) infatti riflette la pronuncia del latino diàtribam, attraverso il quale è giunta fino a noi questa parola il cui etimo remoto è il greco antico diatribè ‘conversazione’.

• Diatrìba (con accentazione piana), pronuncia oggi molto diffusa, rivela l’influenza del francese diatribe (pronuncia diatrìb) ‘discorso polemico’.





DICHIARATIVE, CONGIUNZIONI



Le congiunzioni dichiarative (dette anche esplicative) sono congiunzioni coordinative (o subordinative) e hanno la funzione di introdurre una frase che spiega, illustra, chiarisce quello che è stato detto nella proposizione precedente.

Le congiunzioni coordinative più frequenti sono cioè, ossia, ovvero, ovverosia, infatti, difatti

La situazione è critica, cioè molto difficile

Il nostro migliore amico, ovvero il cane

In funzione coordinativa si usano anche le locuzioni congiuntive vale a dire, per essere precisi, in altre parole, in altri termini

È un sistema friendly, vale a dire amichevole

Luigi è spacciato, in altre parole finito

In funzione subordinativa, invece, si usa anche la congiunzione che

Questo mi dispiace: che hai mollato.



USI

A partire dagli anni Settanta e Ottanta si osserva un massiccio uso della congiunzione cioè nel parlato informale e colloquiale (giovanile e non); spesso a questa congiunzione non viene assegnato un vero valore esplicativo, bensì la funzione di semplice intercalare, privo di un significato riconoscibile.

Questo buffo aspetto è stato reso famoso da alcuni personaggi del regista e attore Carlo Verdone, che infarciscono i loro discorsi di cioè, e dal libro di Luca Goldoni, intitolato proprio Cioè. Ancora oggi viene usato per caratterizzare un certo tipo di linguaggio

Francesca era una tipa carina della scuola; cioè, erano anche stati insieme (E. Brizzi, Jack Frusciante è uscito dal gruppo).





DICHIARATIVE, PROPOSIZIONI



Nell’analisi del periodo, le proposizioni dichiarative (dette anche esplicative) sono proposizioni coordinate (o subordinate) che servono a spiegare o a precisare il contenuto della principale.

Le proposizioni dichiarative sono introdotte dalle congiunzioni dichiarative cioè, ossia, ovvero, ovverosia, infatti, difatti e dalle locuzioni congiuntive vale a dire, per essere precisi, in altre parole, in altri termini

Vado da mia madre, cioè vado a rilassarmi

Continua a dire cose strane: in altre parole, è impazzito

Le proposizioni dichiarative subordinate si costruiscono in maniera diversa a seconda che siano esplicite o implicite.

1. In forma esplicita spiegano un elemento della principale (spesso rappresentato da pronomi o aggettivi dimostrativi o indefiniti o dall’avverbio così), sono introdotte dalla congiunzione che, e presentano il verbo all’indicativo, al congiuntivo o al condizionale

Da tempo mi ero accorto di questa cosa: che eri un tifoso sfegatato

Aspettavamo solo questo, che il concerto del Boss cominciasse

Sarebbe andata così: che ti saresti ferito

2. In forma implicita, invece, sono introdotte dai due punti o da di e presentano il verbo all’infinito

Questo sarebbe giusto: aiutare i più sfortunati

Di una cosa mi pento, di non aver installato l’antivirus.



DUBBI

Qualche dubbio può sorgere riguardo alla punteggiatura da usare prima di una proposizione dichiarativa.

Quasi sempre la proposizione subordinata introdotta da che è preceduta dai due punti

Ho notato questo fatto: che sei miope

La coordinata introdotta da cioè o e cioè è invece preceduta dalla virgola

Questo vorrei, e cioè che fossi più attento.



VEDI ANCHE

punteggiatura





DI, DI’ O DÌ?



Si tratta di tre omonimi.

• Di è la preposizione semplice

Mario è di Genova

• Di’ è la 2a persona singolare dell’imperativo del verbo dire, troncamento di dici

Di’ pure quel che pensi

• Dì è il sostantivo maschile derivato dal latino diem ‘giorno’, un tempo vivo soprattutto nell’uso letterario

La sera del dì di festa (G. Leopardi)

ma ormai di uso molto raro e quasi esclusivamente scherzoso

Lo sfottevano notte e dì (www.amicidimariadefilippi.forumcommunity.net).



USI

Oggi la grafia dì è usata spesso anche come 2a persona singolare dell’imperativo del verbo dire

Dì pure quel che pensi

La grafia si sta diffondendo con una certa larghezza anche per l’uscita dall’uso dell’omografo dì ‘giorno’, che riduce obiettivamente il rischio di confusione.

Tuttavia, anche per omogeneità con gli altri imperativi monosillabici (da’, fa’, va’), sarebbe bene usare per l’imperativo del verbo dire solo la forma con l’apostrofo.





DIEDI O DETTI?



Nell’italiano contemporaneo la forma più frequente del passato remoto del verbo dare è diedi (dal perfetto latino dedi)





Le forme delle 1a e 3a persone singolari e della 3a plurale detti, dette, dettero sono presenti nella tradizione letteraria dei secoli scorsi

Dette a Rinaldo una percossa pazza, / Tanto che cadde (L. Pulci, Morgante)

ma oggi sono in uso solo in Toscana.





DIETRO O DIETRO A?



Sono corrette entrambe le forme

Dietro a ogni grande uomo c’è una grande donna

Cercalo dietro quel mobile

• Il costrutto dietro a è l’unico da usare con i verbi di movimento come andare, camminare e correre

Io camminavo dietro a Mario

Corre sempre dietro a suo fratello più grande

• Prima di un pronome personale tonico, la sequenza preferibile è dietro di

Quante briciole restano dietro di noi (L. Ligabue, L’amore conta).



USI

Oggi la forma dietro qualcuno / qualcosa è quella più usata; il tipo dietro a tende a essere sentito come più letterario, legato soprattutto all’italiano scritto del Novecento.

Anche se oggi è piuttosto diffuso anche l’uso di dietro a

Se spuntasse fuori il sole dietro a te (Stadio, Bella più che mai)

un uso, peraltro, ben attestato già nella lingua letteraria dei secoli scorsi

Vien dietro a me, e lascia dir le genti (D. Alighieri, Purgatorio).





DIFENSORE / DIFENDITRICE



I nomi maschili in -sore hanno il femminile in -itrice e un cambiamento nella radice, che termina in -d

difensore> difenditrice

possessore> posseditrice

ma professore fa professoressa, incisore fa incisora.

Alcuni nomi, accanto alla forma in -itrice, hanno quella di registro popolare, dunque sconsigliata, in -sora

difensora, possessora.



VEDI ANCHE

femminile dei nomi





DIFETTIVI, NOMI



Sul modello della categoria dei verbi difettivi, si considerano difettivi (cioè ‘mancanti’) alcuni nomi usati soltanto o prevalentemente al plurale (dunque difettivi del singolare) oppure soltanto o prevalentemente al singolare (difettivi del plurale).

• Tra i difettivi del singolare si considerano di solito:

- nomi che indicano oggetti formati da due o più elementi

i pantaloni, i calzoni, gli occhiali, le forbici, le redini, le manette, le bretelle, le cesoie

- nomi che si riferiscono a una pluralità

le stoviglie, i dintorni, le vicinanze, le spezie, le vettovaglie, le masserizie, le viscere, i viveri, le percosse, i bronchi, le assise

- nomi di uso letterario, che già in latino avevano soltanto il plurale

le idi, le calende, le none, le ferie, i fasti, gli annali, i posteri, le nozze, le tenebre

• Tra i nomi difettivi del plurale:

- molti nomi astratti

la pazienza, il coraggio, la superbia, l’amore

- nomi che indicano oggetti o cose uniche in natura

l’Equatore, il nord, il sud, l’Oriente

- nomi di malattia

il tifo, la malaria, il vaiolo, l’Aids, il morbillo

- nomi che indicano un prodotto alimentare

il cioccolato, il pane, il miele, il riso

- nomi collettivi di uso consolidato

la gente, la prole, la roba, il fogliame

- i nomi di elementi chimici e metalli

l’idrogeno, l’uranio, il mercurio, il ferro

- i nomi dei mesi

aprile, maggio, giugno

Molti nomi difettivi presentano in realtà anche la forma mancante, con varie sfumature di significato.

• I nomi che indicano vestiti o oggetti dell’abbigliamento (pantaloni, calzoni, occhiali) spesso sono usati al singolare per riferirsi a un ‘singolo paio’, ‘un singolo modello’

Ho solo un pantalone

Quell’occhiale le sta proprio bene

Nel parlato e nello scritto di livello colloquiale oggi è molto diffuso (di solito con uso ironico) anche il singolare mutanda

Ci sono quelli che come per i jeans, fanno vedere la mutanda di marca (www.it.answers.yahoo.com)

La bretella, invece, si usa quasi soltanto con il significato diverso di ‘raccordo, collegamento’

Completato il consolidamento della bretella autostradale (www.gazzettadelsud.it)

• Forbice si usa spesso al singolare, specie nell’espressione colpo di forbice e con il significato figurato di ‘distanza, differenza, scarto’

Passami quella forbice!

Zac non è il colpo di forbice / del sarto zoppo (G. Parise, Poesie)

Btp-Bund, la forbice torna ad allargarsi (www.corriere.it)

• Accanto alla forma le assise (‘assemblea giudiziale’), si usano anche le forme la assise, le assisi, soprattutto con il significato generico di ‘riunione’

L’assise di Enna, così come quella di Fiuggi, sarà aperta ai contributi esterni (www.siciliainformazioni.com)

un percorso condiviso che porti il partito alle celebrazioni delle assisi congressuali (www.strill.it)

• Al plurale i nomi dei metalli indicano gli oggetti realizzati con quel materiale

gli ori della cattedrale, gli argenti della famiglia, gli ottoni dell’orchestra, i ferri del mestiere

• I nomi astratti e i nomi dei prodotti alimentari, usati al plurale, indicano il genere specifico

gli amori di George Clooney, i cioccolati del Belgio, i risi del Pavese

• La gente ha il plurale le genti, ‘popoli, nazioni’, di uso ormai poetico

le genti / del bel paese là dove ’l sì suona (D. Alighieri, Inferno)

Genti diverse venute dall’Est (F. De André, Il testamento di Tito).



VEDI ANCHE

collettivi, nomi





DIFETTIVI, VERBI



I verbi difettivi sono verbi che mancano di alcuni tempi, modi e persone verbali.

Quelli ancora in uso nell’italiano contemporaneo, soprattutto scritto e di registro alto, sono ormai pochi.

• Addirsi nelle forme si addice, si addicono; si addiceva, si addicevano; si addica, si addicano; si addicesse, si addicessero, e nel participio passato sostantivato addetto

un linguaggio che non si addice al suo ruolo, gli addetti alla sicurezza

• Aggradare nella forma del presente indicativo aggrada, spesso in senso ironico

fate pure come vi aggrada (= come più vi piace)

• Fallare nel participio passato fallato

un vaso fallato (= difettoso)

• Fèrvere nelle forme ferve, fervono; ferveva, fervevano; fervente, spesso in espressioni cristallizzate

fervono i preparativi, un fervente cattolico

• Ostare è rimasto nell’espressione burocratica nulla osta ‘niente si oppone, è contrario’, nella forma sostantivata nulla osta (o nullaosta), nella preposizione e congiunzione concessiva nonostante (in origine non + il participio presente ostante)

se nulla osta al provvedimento, concedere il nullaosta, nonostante le difficoltà, ce l’abbiamo fatta

• Secèrnere nelle forme secerne, secernono, ma soprattutto nel participio presente secernente, nel participio passato secreto (anche sostantivato), nel gerundio secernendo

il nostro corpo secerne sudore, quel liquido viene secreto da un organo particolare

• Solére nelle forme suole, soleva, ma soprattutto solito nell’espressione essere solito

come si suol dire, sono solito mangiare alle otto

• I verbi prùdere, ùrgere, vèrtere, vìgere presentano la 3a persona singolare e plurale dei tempi semplici (indicativo presente, imperfetto, futuro; congiuntivo presente, imperfetto; condizionale presente; participio presente; gerundio presente), ma mancano del participio passato, dunque non hanno i tempi composti.

• Alcuni verbi come competere, concernere, convergere, dirimere, discernere, esimere, incombere, inerire, soccombere, splendere, transigere non hanno il participio passato, quindi non possono formare i tempi composti.

• Tàngere ‘toccare’ e delìnquere ‘commettere un delitto’, si usano ancora oggi nelle forme del participio presente tangente, delinquente, usato in funzione di aggettivo o di sostantivo

retta tangente, partire per la tangente, un feroce delinquente

• Consùmere ‘consumare, distruggere’ presenta il participio passato consunto, di uso letterario

Un povero consunto vestitino di casa (I. Svevo, La coscienza di Zeno).



STORIA

Si tratta per lo più di verbi impersonali e di uso ormai antiquato come ire, gire ‘andare’; licére ‘essere lecito’; mólcere ‘addolcire’; récere ‘vomitare’; redire, rièdere ‘tornare’; calére ‘importare’; lùcere ‘splendere’; prostèrnere ‘gettare a terra’, e così via.





DIMINUTIVI, SUFFISSI



I suffissi diminutivi sono suffissi che indicano una diminuzione di tipo quantitativo o qualitativo.

Possono essere usati in combinazione con:

- nomi: casa> casetta

- aggettivi: caro> caruccio

- avverbi: tardi> tardino

I suffissi diminutivi più usati sono -etto, -ino, -ello

chiesa> chiesetta

paese> paesino

vino> vinello

• Il suffisso -ino si può aggiungere ulteriormente ai suffissi -ello, -etto, -otto, creando così un doppio suffisso

storia> storiella> storiellina

foglio> foglietto> fogliettino

basso> bassotto> bassottino

Inoltre, i suffissi -ino, -ello possono essere preceduti dall’interfisso -ic-, -ol-

posto> post -ic- ino

topo> top -ol- ino

sole> sol -ic- ello

• Il suffisso -otto ha un valore attenuativo, ma anche spregiativo

stupidotto, sempliciotto, borghesotto, provincialotto

oppure si usa per i cuccioli di alcuni animali

tigre> tigrotto

passero> passerotto

Nella forma -acchiotto ha un valore vezzeggiativo

l’orsacchiotto preferito di Giulia

• Il suffisso -uccio può avere significato vezzeggiativo o peggiorativo

Che bel calduccio!

Un povero impiegatuccio

• Il suffisso -uzzo è la variante dialettale di -uccio, spesso cristallizzata in nomi di luoghi e persone

viuzza, pietruzza, Galluzzo, Santuzza

• Ormai poco usati sono -icchio e -ucolo, che hanno valore dispregiativo

Che avvocaticchio!

Un misero professorucolo

• Poco frequenti sono anche -icciolo, -(u)olo, -iciattolo

La barca è nel porticciolo

Il film è pieno di mostriciattoli.



USI

Tra i vari usi del diminutivo ci sono anche casi che hanno una particolare funzione comunicativa:

- attenuare un ordine, addolcire una richiesta (il cosiddetto diminutivo sociale)

Sta’ fermo un attimino

È possibile avere uno sconticino?

- sminuire, almeno apparentemente, qualcosa (diminutivo di modestia)

Ho una casettina con piscina a Montecarlo

- ironizzare (diminutivo ironico)

Ha un caratterino!



VEDI ANCHE

peggiorativi, suffissi

vezzeggiativi, suffissi





DIMOSTRATIVI, AGGETTIVI



Gli aggettivi dimostrativi sono aggettivi che indicano la posizione di qualcuno o qualcosa da un punto di vista:

- spaziale

questa casa, quel bar, quel palazzo

- temporale

quest’anno, quella volta, quel giorno

I dimostrativi inoltre si usano per richiamare qualcosa detto in precedenza

Quella frase, che hai citato prima, mi piace proprio

o per anticipare qualcosa che si dirà in seguito

Questo progetto verrà spiegato più avanti

Le forme dell’aggettivo dimostrativo sono





Gli aggettivi dimostrativi questo, quello, codesto possono essere usati anche in funzione di pronomi (dimostrativi, pronomi).





DIMOSTRATIVI, PRONOMI



I pronomi dimostrativi più frequenti nell’uso sono questo e quello (dimostrativi, aggettivi)

Non capisco questo: come fai a vincere sempre

Quello che senti è il mio cane

A questi si affiancano alcuni dimostrativi usati solo come pronomi





Si tratta di forme utilizzate quasi esclusivamente nello scritto di registro formale. Al loro posto, nel parlato e nello scritto meno formale si usano molto più spesso gli aggettivi dimostrativi con funzione pronominale o i pronomi personali

Ciò non mi piace> Questo non mi piace

Colui che vedi è mio marito>Quello che vedi è mio marito

Costei sostiene > Lei sostiene

Costoro affermano>Loro affermano.



USI

- A differenza di quanto accade per l’aggettivo, la forma pronominale quello non è soggetta a elisione o troncamento come la corrispondente forma aggettivale, e dunque presenta le forme regolari integre quelli, quella, quelle

Vedi quelle persone? Quello vecchio è un avvocato, quella elegante è mia moglie

- In una frase che fa riferimento a due nomi questo indica il secondo nome (più vicino), quello il primo (più lontano)

Rivera e Mazzola furono due grandi calciatori: questo giocava nell’Inter, quello nel Milan

- Questi (più frequente) e quegli (meno frequente) non vanno confusi con il plurale degli aggettivi questo e quello: sono pronomi che si usano soltanto per il soggetto maschile singolare e sempre in relazione a una persona che è già stata menzionata

Giacomo Leopardi nacque a Recanati il 28 giugno 1798. Questi studiò nella biblioteca del padre Monaldo

Il castellano avea già pagato lo zecchino […]; quegli avea già in tasca la sentenza (I. Nievo, Le confessioni di un italiano)

- Costui, costei, costoro si possono usare anche in senso ironico

Sigfried: chi è costui? (www.close-up.it)

o spregiativo

Costui è pazzo! (www.finanzaonline.com)

- Ciò ha un valore neutro con il significato di ‘questa cosa, quella cosa’ e si usa sia come soggetto

Ciò non mi piace

sia come complemento

Di ciò parlerà l’articolo di domani

- Nel parlato si preferisce usare questo, quello

Questo non mi va giù

Di quello parlerai con Fabio.





DIO / DEA



Il femminile di dio è dea. A differenza del maschile (dal latino deum), il femminile – molto meno frequente nell’uso – è rimasto uguale alla base etimologica (latino deam).



USI

Il plurale è per il maschile gli dei (non i dei), per il femminile le dee

gli dei dell’Olimpo, le dee dell’antica Grecia

Di solito il maiuscolo si usa soltanto in riferimento alle religioni monoteistiche; perciò dea viene sempre scritto minuscolo

il Dio di Giacobbe, il dio Marte, la dea Atena.



VEDI ANCHE

determinativi, articoli

maiuscole, uso delle





DIPENDENTI, PROPOSIZIONI vedi SUBORDINATE, PROPOSIZIONI





DIRE, COMPOSTI DEL VERBO



I verbi benedire, maledire, contraddire, disdire, predire, ridire seguono la coniugazione del verbo dire

benediceva, maledisse, contraddetto, disdirò, predicevi, ridico

L’unica differenza è nella seconda persona singolare dell’imperativo, che termina in -dici

Maledici tutti quanti!

Disdici subito l’appuntamento!

tranne che per ridire

Ridì la lezione!



USI

Nell’italiano contemporaneo le forme dell’indicativo imperfetto e del passato remoto benedivo, benedii (al posto di benedicevo, benedissi) e maledivo, maledii (al posto di maledicevo, maledissi) sono da considerarsi scorrette, anche se hanno una notevole tradizione nell’italiano poetico e letterario

ogni oprar suo biasmava, / ogni mio benediva (V. Alfieri, Agide)

Madre, Madre! S’io ti maledii, tu m’accogli più amorosa (S. Slataper, Il mio Carso).





DIRETTO, COMPLEMENTO vedi OGGETTO, COMPLEMENTO





DISCORSO DIRETTO



Il discorso diretto riporta le parole e le frasi nella forma esatta in cui sono state dette o scritte.

Di solito è introdotto dal verbo dire o da verbi analoghi come sostenere, affermare, dichiarare, chiedere, domandare, rispondere, cui seguono i due punti e le virgolette o i trattini

Giulio Cesare disse: «Il dado è tratto!»

Steve Jobs ha esortato tutti: «Siate affamati, siate folli»

Il verbo del dire può trovarsi:

- prima della battuta di discorso diretto

Giulio Cesare disse: «Il dado è tratto!»

- in un inciso (incidentali, proposizioni) che interrompe la battuta

«Il dado» disse Giulio Cesare «è tratto!»

- dopo la fine della battuta

«Il dado è tratto!» disse Giulio Cesare

Il verbo può anche non essere espresso, e dunque essere:

- implicito e sostituito da un verbo di altro tipo

«Il dado è tratto!» esplose Giulio Cesare

- del tutto implicito

«Il dado è tratto!». I soldati ascoltavano attenti Giulio Cesare

- assente, specie in uno scambio di battute tra due o più personaggi

«Il dado è tratto!». «Faccio preparare subito le truppe».





DISCORSO INDIRETTO



Il discorso indiretto comporta una riformulazione delle parole o delle frasi proprie o altrui. Si può presentare come proposizione oggettiva o interrogativa indiretta

- sia esplicita

Giulio Cesare disse che il dado era stato tratto

Gli chiese che cosa stesse facendo

- sia implicita

Steve Jobs ha esortato tutti a essere affamati, a essere folli

Gli domandai cosa fare

Nel passaggio dal discorso diretto a quello indiretto si verificano alcuni cambiamenti.

• Quando il verbo della proposizione reggente è alla 3a persona, la 1a e 2a persone singolari e plurali del discorso diretto diventano rispettivamente 3a singolare e 3a plurale, con i relativi pronomi personali e aggettivi possessivi

Paolo dice: «Io non sono d’accordo» > Paolo dice che non è d’accordo

Paolo dice: «Tu non mi hai convinto»> Paolo dice che Mario non lo ha convinto

Paolo dice: «State zitti, voi!» > Paolo dice a Mario e a Giovanni di stare zitti

• Secondo la consecutio temporum dei verbi, con il verbo reggente al passato si hanno le seguenti modifiche

Disse: «Parto» > Disse che partiva

Disse: «Sono partito» > Disse che era partito

Disse: «Partirò»> Disse che sarebbe partito

• L’aggettivo dimostrativo questo diventa quello; gli avverbi di luogo qui, qua diventano lì, là; tra gli avverbi di tempo, ora diventa allora, oggi diventa quel giorno, ieri diventa il giorno prima, domani diventa il giorno dopo o l’indomani, fa diventa prima e così via

Disse: «Questo libro mi piace» > Disse che quel libro gli piaceva

Disse: «Il libro sta qui»> Disse che il libro stava lì

Disse: «Ora va bene» > Disse che allora andava bene

Disse: «Oggi è festa» > Disse che quel giorno era festa

Disse: «Ieri sono rimasto a casa» > Disse che il giorno prima era rimasto a casa

Disse: «Domani sarà diverso» > Disse che il giorno dopo sarebbe stato diverso

Disse: «Tre mesi fa era tutto nuovo»> Disse che tre mesi prima era tutto nuovo

• Le interiezioni, i vocativi, le formule di saluto e alcuni tratti colloquiali scompaiono, perché non possono essere riprodotti, se non con perifrasi

Disse: «Ehi, sta’ attento!» > Gli disse di stare attento

Disse: «Oh caro amico, mi sei mancato» > Disse che gli era mancato

Disse: «Buongiorno, il libro è arrivato» > Salutò e disse che il libro era arrivato

Disse: «Mortacci tua!» > Imprecò in romanesco.



USI

Se il soggetto della proposizione reggente è lo stesso della subordinata, nella subordinata si può usare anche la forma implicita

Dice: «Sto benone» > Dice di stare benone

Invece, quando i soggetti sono diversi, si usa la forma esplicita per evitare possibili ambiguità

Chiara dice a Mauro: «Vado a cucinare» > Chiara dice a Mauro che (lei) va a cucinare

Se si fosse scritto Chiara dice a Mauro di andare a cucinare, il soggetto della subordinata sarebbe sembrato Mauro.





DISCORSO INDIRETTO LIBERO



Il discorso indiretto libero riporta un discorso in forma indiretta, ma con alcune caratteristiche specifiche.

• A differenza di quanto accade di solito nel discorso indiretto, non è introdotto da verbi come dire, sostenere, affermare, dichiarare ecc.

• Come accade sovente nel discorso diretto, spesso presenta al suo interno interiezioni, esclamazioni, avverbi di luogo e tempo, frasi interrogative dirette, frasi ellittiche e vari costrutti tipici del parlato.

• I tempi verbali più usati sono l’indicativo imperfetto e il condizionale passato (il cosiddetto futuro nel passato), che permettono una maggiore vicinanza di chi scrive a ciò che si racconta.

Molto in voga nella prosa narrativa tra Ottocento e Novecento, il discorso indiretto libero ha lo scopo di riferire in 3a persona le parole e i pensieri di un personaggio, combinandoli con quelli della voce narrante

Carlo D’Andrea, con gli occhi fissi dietro le grosse lenti da miope, attese un pezzo, senza trovar parole, non sapendo ancor credere a quella rivelazione, né riuscendo a immaginare come mai quella donna, finora esempio, specchio di virtù, d’abnegazione, fosse potuta cadere nella colpa. Possibile? Eleonora Bandi? Ma se aveva in gioventù, per amore del fratello, rifiutato tanti partiti, uno più vantaggioso dell’altro! Come mai ora, ora che la gioventù era tramontata… – Eh! Ma forse per questo… (L. Pirandello, Scialle nero).





DISFARE, SODDISFARE



A differenza di tutti i composti del verbofare, disfare e soddisfare presentano, oltre alle forme regolarmente coniugate come fare, alcune forme diverse rispetto al verbo da cui derivano





USI

È ormai da tempo in disuso la forma della 1a persona dell’indicativo presente soddisfò, sul modello del toscano fo

Prima di chiudere soddisfò a un rendiconto che le devo («Giornale agrario toscano» 1835)

Sconsigliabile anche la forma della 3a persona dell’indicativo presente disfà

Zamparini fa e disfà a suo piacimento (www.newspalermocalcio.it)

pure usata in passato da scrittori che volevano imitare le movenze del parlato

Quando è fatta, è fatta, e non si disfà più (C. Goldoni, L’amante di sé medesimo)

e che rimane viva in alcuni proverbi

Chi la fa, chi la disfà, e chi la trova fatta.





DISGIUNTIVE, CONGIUNZIONI



Le congiunzioni disgiuntive (dette anche alternative) sono congiunzioni coordinative o subordinative che hanno la funzione di introdurre un’alternativa tra due parole, due concetti o due frasi, a volte escludendo uno dei due.

Le congiunzioni disgiuntive più frequenti sono o, oppure, ovvero, altrimenti

Si può mangiare il prosciutto o la mortadella

Si beve vino oppure acqua

Mi chiedo se sia meglio vincere o perdere

Se gli elementi coordinati sono due, la congiunzione o può essere ripetuta davanti a ogni parola

o te o me, o bianco o nero, o sole o luna

Quando l’alternativa riguarda più di due elementi, la o precede di solito soltanto l’ultimo

La busta bianca, rossa o blu: quale sceglie?

Quando una congiunzione disgiuntiva coordina due o più soggetti, la concordanza di solito è al singolare, soprattutto se si configura un’alternativa netta

stasera vieni tu o lei?

altrimenti è possibile anche una concordanza al plurale

se vuoi c’è una mela o una banana / se vuoi ci sono una mela o una banana.



USI

La congiunzione o può avere anche una funzione esplicativa

Il sommelier, o esperto dei vini, è un lavoro sempre più diffuso

Nell’italiano contemporaneo la congiunzione ovvero è usata soprattutto con valore dichiarativo (dichiarative, congiunzioni)

Lavora all’FBI, ovvero Federal Bureau of Investigation

È scorretto l’uso, molto frequente soprattutto nel linguaggio giornalistico, di piuttosto che come congiunzione disgiuntiva

Abbiamo mele o / oppure pere (e non Abbiamo mele piuttosto che pere).



VEDI ANCHE

d (eufonica)





DISGIUNTIVE, PROPOSIZIONI



Nell’analisi del periodo, le proposizioni disgiuntive (o alternative) sono quelle proposizioni coordinate o subordinate che servono a introdurre un’alternativa rispetto alla principale.

Le proposizioni disgiuntive sono introdotte da congiunzioni disgiuntive come o, oppure, ovvero

Mangia questa minestra o salta dalla finestra

Essere o non essere

Svolta a destra oppure torna indietro

Rientra tra le proposizioni disgiuntive anche un particolare tipo di proposizioni interrogative dirette e indirette

Che fai? Studi o vai a nuoto?

Bisogna decidere se restare a casa oppure andare a Roma.





DISSUADÉRE O DISSUÀDERE?



La forma corretta è dissuadére, con l’accentazione piana, come nell’etimo latino.

La forma scorretta dissuàdere è dovuta a un’errata ritrazione dell’accento, sul modello di verbi molto frequenti come lèggere, còrrere, difèndere, piàngere ecc.





DISTANZA, COMPLEMENTO DI



Nell’analisi logica, il complemento di distanza è il complemento indiretto che indica la distanza tra due luoghi, cose o persone.

Può essere introdotto dalle preposizioni semplici a, tra o fra

Luigi si trova a pochi metri da te

Tra / Fra un metro svolta a destra

Quando è introdotto dal verbo distare, dall’aggettivo distante o da espressioni come essere lontano ecc., non è preceduto da nessuna preposizione

Casa mia dista appena un chilometro da te

Udine è lontana 50 km da Trieste

È distante un paio di chilometri.





DISTORSIONE O DISTORZIONE?



La forma corretta è distorsione, con la s (dal latino tardo distorsionem). Non bisogna farsi trarre in inganno dalla pronuncia con la z diffusa in alcune regioni italiane (la stessa per cui si pronuncia erroneamente corza invece di corsa, e simili).



VEDI ANCHE

-sione o -zione?





DISTRIBUTIVI, AGGETTIVI vedi NUMERALI, AGGETTIVI





DISTRIBUTIVI, PRONOMI



I pronomi distributivi sono pronomi indefiniti usati per indicare la distribuzione di una qualità o un’azione tra vari elementi presi singolarmente.

• Nell’italiano contemporaneo i più usati sono ciascuno e ognuno. Per evidenziare il valore distributivo rispetto a quello indefinito, questi pronomi vengono posti alla fine della frase, a volte preceduti dalla preposizione semplice per

Consegnò un computer ciascuno

Avevamo un foglio per ognuna

Ciascuno e ognuno possono anche essere seguiti da un complemento partitivo

Consegnò un computer per ciascuno di loro

• Molto meno frequenti sono ciascheduno e cadauno:

- ciascheduno è ormai uscito dall’uso, e si ritrova dunque solo in testi letterari dei secoli scorsi

Dieci passi liberi per ciascheduno (G. Verga, Una peccatrice)

o in usi scherzosi

Che ciascheduno pensi alle cornaccia sue!

- cadauno si usa soltanto nel linguaggio commerciale per indicare il prezzo di ogni singola unità

Al prezzo di dieci euro cadauno.



VEDI ANCHE

ciascuno o ognuno?





DISTRIBUTIVO, COMPLEMENTO



Nell’analisi logica, il complemento distributivo (o di distribuzione) indica la modalità con cui avviene la distribuzione di un fatto o di un’azione in relazione al tempo, allo spazio o alla quantità.

Può essere introdotto da un aggettivo numerale, un pronome indefinito, dalle preposizioni semplici a, per, su

Facciamo la spesa ogni due giorni

Procedono a due a due

Costa un euro per ciascuno.





DISTRIBUZIONE, COMPLEMENTO DI vedi DISTRIBUTIVO, COMPLEMENTO





DITI O DITA?



La parola dito ha due plurali, i quali rispondono a sfumature di significato diverse.

• Il plurale maschile diti si riferisce ai singoli, considerati separatamente

i diti indici, i diti mignoli

• Il plurale femminile dita è usato per indicare l’insieme

le dita di una mano, a dita divaricate.



USI

Per indicare una modica quantità di un liquido, si possono usare entrambe le forme due dita, due diti

Versami due dita / due diti di vino.



VEDI ANCHE

plurali doppi

plurale dei nomi





DITTONGO



Il dittongo (dal greco dìphthongos ‘suono doppio’) è un gruppo di due vocali consecutive all’interno di una stessa sillaba. Una delle due vocali è sempre o una i o una u, corrispondente – a seconda della posizione nel gruppo – a una semiconsonante o a una semivocale.

• Si dicono dittonghi ascendenti i gruppi in cui la i o la u semiconsonanti si trovano in prima posizione:

- ia, ie, io, iu

pianura, schiena, passione, fiume

- ua, ue, ui, uo

tregua, duemila, suicida, suono

• Si dicono dittonghi discendenti i gruppi in cui la i o la u semivocali si trovano in seconda posizione:

- ai, ei, oi, ui

zaino, farei, foiba, lui

- au, eu

aumento, europeo

Si parla di dittonghi mobili per indicare i dittonghi ie e uo che si conservano quando si trovano in una sillaba accentata che termina in vocale; e si riducono rispettivamente alle sole vocali e e o quando si trovano in una sillaba non accentata (o in una accentata che termina per consonante).

Il fenomeno si verifica in diversi casi.

• Nella coniugazione di verbi come venire, sedere, muovere, morire, potere, volere

tu vie-ni / voi ve-nite, io mi sie-do / io mi se-devo, lui può / lui po-té, lei vuo-le / voi vo-lete (= sillaba accentata che termina in vocale / sillaba non accentata)

Tuttavia, se la sillaba accentata termina in consonante il dittongo scompare

tu vie-ni / io ven-go, muo-re / mor-to, può / pos-so, vuo-le / vor-rei (= sillaba accentata che termina in vocale / sillaba accentata che termina per consonante)

Muovere e i suoi composti, e verbi come suonare, risuonare, tuonare, scuotere, tendono a mantenere il dittongo anche in sillaba non accentata

io mi muovevo, lui si sta commuovendo, la campana suonò, loro scuotevano

Alcuni verbi mantengono sempre il dittongo: in certi come presiedere, risiedere, mietere, chiedere, allietare si tratta di un dittongo ormai cristallizzato; in altri verbi come lievitare, abbuonare, nuotare, vuotare si conserva per evitare confusione con levitare, abbonare, notare, votare.

In altri casi, invece, come per i verbi giocare, negare, levare si usa sempre il monottongo, ormai cristallizzato

lui gioca, loro levano, io nego (ma il sostantivo diniego)

• Nella creazione di nomi alterati (alterazione) derivati da una base con dittongo

uomo > omone

uovo > ovetto

Ci sono però anche delle oscillazioni, con una possibile distinzione di significato

piede> pedone (‘chi cammina a piedi’) e piedone (‘grosso piede’)

• Nella creazione di nomi e aggettivi derivati da una base con dittongo

buono > bontà

scuola > scolarizzazione

uomo > umano

Anche qui ci sono delle eccezioni: il dittongo si conserva in sillaba non accentata in alcune parole composte (soprattutto sostantivi con buono, fuori, e avverbi in -mente)

buono > buonissimo

nuovo> nuovamente

e in forme come buongiorno, buongustaio, fuoriuscito.



STORIA

Il dittongo mobile era maggiormente rispettato nei secoli passati

Movesi il vecchierel canuto et bianco (F. Petrarca, Canzoniere)

La gente si moveva, davanti e di dietro (A. Manzoni, I promessi sposi)

Forme come moveva o commovendo, in uso fino alla metà del XX secolo, risultano oggi antiquate

Carla non si moveva né parlava (A. Moravia, Gli indifferenti)

Questa specie di primato sentimentale che stava commovendo il pio pellegrino (M. Moretti, G. Prezzolini, Carteggio, 1920-1977)

Resistono, invece, alcune cristallizzazioni come Federazione Italiana Giuoco Calcio, che si spiegano con il carattere ufficiale della denominazione.



VEDI ANCHE

iato

trittongo





DIVISIONE IN SILLABE vedi SILLABE, DIVISIONE IN





DO O DÒ?



La grafia corretta della 1a persona singolare dell’indicativo presente del verbo dare è do, senza accento.

L’accento è superfluo, mancando un vero rischio di confusione con omonimi di largo uso.

Visti i diversi contesti, sarebbe di fatto impossibile confondere il verbo con il do nota musicale. Altrimenti dovremmo porci lo stesso problema anche con il fa (fa, fa’ o fà?), con il mi e con il sol, e scrivere – per assurdo – *mì piace Maria o il *sòl dell’avvenire.

La grafia dò è decisamente sconsigliabile, anche se gode ancora oggi di un certo uso

Te la dò io la “frustata” all’economia! (www.gadlerner.it).



STORIA

Nei secoli scorsi, la lingua letteraria tollerava oscillazioni molto più ampie riguardo alla grafia.

Di qui la presenza, in testi di varie epoche, della grafia dò

Or or tel dò ferito (G. B. Marino, Adone)

Ti dò anche un altro bacio (I. Svevo, La coscienza di Zeno).





DOPODOMANI O DOPO DOMANI?



Nell’italiano contemporaneo, la grafia corretta è dopodomani con univerbazione

Dopodomani ci vediamo per firmare i contratti (S. Veronesi, Live)

prima era prima / ora è ora, e dopodomani si spera (D. Silvestri, Prima era prima).



STORIA

Come accade in molti di questi casi, l’univerbazione si è definitivamente affermata nell’ortografia solo a partire dal Novecento.

Nei secoli precedenti era normale trovare anche in testi letterari una grafia diversa

«Dopo domani», rispose ancora Geltrude (A. Manzoni, Fermo e Lucia).





DOVERE



Il verbo irregolare dovere alterna – a seconda dei modi, dei tempi e delle persone – tre diverse radici: dev-, dov-, dobb-.

• Quando la radice è accentata, si usa dev-

io devo, tu devi, lui deve

• Quando non è accentata, si usano dov- e dobb-

noi dobbiamo, voi dovete, io dovevo, io dovrò, io dovrei, dovuto, dovendo

• C’è poi una quarta radice: debb- che viene usata in alternativa a dev- nella 1a persona singolare e nella 3a persona plurale dell’indicativo

devo / debbo, devono / debbono

nella 1a, 2a e 3a singolari e nella 3a plurale del congiuntivo presente

deva / debba, devano / debbano

Di solito, la forma in debb- è sentita come più letteraria e formale, anche se soprattutto nel congiuntivo oggi è prevalente

Ma debbo riconoscere che quei contadini nella capanna si trovavano benissimo (A. Moravia, La ciociara)

Devo uscire, devo scappare (P. V. Tondelli, Pao Pao)

Dove sta scritto che uno debba sapere chi è mai il grande Lebowski? (www.ilfattoquotidiano.it).



STORIA

In passato, nella tradizione letteraria fino all’Ottocento, si sono usate anche le forme deggio, deggiono (per devo, devono) e deggia, deggiano (per debba, debbano), sopravissute

duolmi che di fronte io deggia, / Serenissimo Doge, oppormi a voi (A. Manzoni, Il conte di Carmagnola)

e deggio anche confessare (I. Nievo, Le confessione di un italiano)

Più arcaiche le forme dei (per devi) e debbia (per debba)

Né déi tu fede alcuna o speme darli (T. Tasso, La Gerusalemme liberata)

E detto l’ho perché doler ti debbia! (D. Alighieri, Inferno).





DOVETTE O DOVÉ?



Il passato remoto del verbo dovere ammette la possibilità di usare (nella 1a e 3a persone singolari e nella 3a plurale) sia le forme con la desinenza -etti, sia le forme con la desinenza -ei





Entrambe le forme sono corrette, ma oggi dovetti, dovette, dovettero risultano più comuni e frequenti.





DOVUNQUE O D’OVUNQUE?



La forma corretta è dovunque, composta da dove e dall’elemento -unque che si trova anche in chiunque, qualunque, comunque.

La forma errata è dovuta probabilmente all’errata interpretazione di dovunque come incontro della forma ovunque e della preposizione di, come in d’altronde, d’ora in poi e simili.





DUBBIO, AVVERBI DI



Gli avverbi di dubbio indicano un’incertezza riguardo al significato di un verbo, di un aggettivo o di un altro avverbio. I più usati sono forse, quasi, probabilmente, eventualmente

Forse sto male

È diventato rosso, quasi viola

Probabilmente hai torto.





DUBITATIVO, CONGIUNTIVO



Il congiuntivo dubitativo esprime un dubbio, un’incertezza. Si usa nelle proposizioni interrogative dirette, soprattutto con il verbo essere, in forma assoluta oppure introdotto dalla congiunzione che

Fosse vero?

Che sia una bugia?



USI

Nelle interrogative retoriche è possibile usare in questa funzione anche l’indicativo futuro semplice e futuro anteriore

Oseranno rifiutare?

Avranno detto la verità?

Si tratta di un uso oggi molto frequente, soprattutto con il verbo essere

Sarà vero?

Sarà stata solo un’impressione?





DUE PUNTI



Nella punteggiatura, i due punti hanno la funzione di spiegare, chiarire, dimostrare quello che è stato affermato nelle frasi precedenti. Si trovano dunque a introdurre:

- una dimostrazione, la conseguenza logica di un fatto, l’effetto di una causa

Premette il pulsante: il computer si accese

- una frase con funzione di apposizione della precedente

Conobbe Chiara: una ragazza deliziosa

- una battuta di discorso diretto

Gli dissi: «Sto benone»

- un elenco di vario genere

Ho fatto molti lavori: giornalista, manager, consulente

Se l’elenco è formato dal soggetto o dal complemento oggetto della frase, i due punti non si devono usare

A scuola si studiano inglese, francese e tedesco (e non A scuola si studiano: inglese, francese e tedesco)

Ho mangiato tre biscotti e uno yogurt (e non Ho mangiato: tre biscotti e uno yogurt)

I due punti sono invece necessari quando gli stessi elenchi sono usati in funzione di apposizione

A scuola si studiano molte materie: inglese, francese e tedesco

Ho mangiato diverse cose: tre biscotti e uno yogurt.



USI

Anche se nella scrittura letteraria possono incontrarsi usi in sequenza dei due punti

Una certa praticaccia del mondo, del nostro mondo […] doveva di certo avercela: una certa conoscenza degli uomini: e anche delle donne (C. E. Gadda, Quer pasticciaccio brutto de via Merulana)

Nulla è cambiato da allora: ostentazioni: imperterrite ostentazioni (A. Piperno, Con le peggiori intenzioni)

Usare i due punti più di una volta nello stesso periodo sintattico è un errore da evitarsi in tutti i tipi di scrittura non creativa.





DURARE: AVERE O ESSERE?



Il verbo durare può essere usato nei tempi composti sia con l’ausiliare essere sia con l’ausiliare avere

La guerra è durata cinque anni

L’agonia ha durato a lungo

Quando si vuole mettere in rilievo la durata dell’azione, si preferisce l’ausiliare avere

Ha durato più di un’ora a parlare

Naturalmente, in base alle norme della concordanza, quando si usa l’ausiliare essere il participio passato deve essere accordato in genere e numero con il soggetto

Questa situazione è durata troppo.



USI

Durare ha anche un uso transitivo con il significato di ‘sopportare’, presente nella tradizione letteraria dei secoli scorsi

Il rigido impero, le fami durar (A. Manzoni, Adelchi)

uso che è ancora vivo nell’espressione durare fatica ‘avere difficoltà, stentare’

Non duro fatica neanche a immaginare il successo (O. Fallaci, Un cappello pieno di ciliege)

e nei proverbi

Chi la dura, la vince.



VEDI ANCHE

avere o essere?





E





E-



E-, abbreviazione dell’inglese electronic ‘elettronico’, è anteposto a parole inglesi per comporre sostantivi legati all’informatica e a internet

e-banking (‘attività bancaria che si svolge attraverso internet’)

e-commerce (‘commercio on line’)

e-mail (‘posta elettronica’)

e-democracy (‘partecipazione dei cittadini attraverso internet’)

Di norma e- mantiene il trattino, anche se la grafia di alcune forme è variabile nell’uso, come ad esempio e-mail / email.





-EARE, VERBI IN



I verbi regolari in -eare, cioè della I coniugazione (-are) con radice che termina in -e, mantengono la e anche quando, nelle varie forme del futuro e del condizionale, questa si trova a precedere un’altra e

delineare> delineeremo (non delineremo)

delineare> delineerei (non delinerei)

La grafia con una sola e, che pure s’incontra talvolta nella scrittura meno sorvegliata, è dunque da considerarsi errata.



VEDI ANCHE

coniugazione





ECCETTUATIVE, CONGIUNZIONI



Le congiunzioni eccettuative sono quelle congiunzioni subordinative che indicano un’eccezione rispetto a quanto espresso in precedenza. Le più comuni sono fuorché e le locuzioni congiuntive tranne che, eccetto che, salvo che, se non che, a meno che

Non lo farò mai, a meno che non me lo chieda espressamente

Sono disposto a tutto tranne che a scendere a compromessi

Fuorché si usa solo con verbi di modo non finito

In quel momento avrei voluto essere ovunque fuorché trovarmi su quel tram («Corriere della Sera»)

Fuorché, tranne, eccetto, salvo possono essere usate anche come preposizioni

Bevo tutto eccetto il caffè

Hanno giocato tutti fuorché me

Ogni cittadino è libero di uscire dal territorio della Repubblica e di rientrarvi, salvo gli obblighi di legge (Costituzione della Repubblica Italiana, art. 16).





ECCETTUATIVE, PROPOSIZIONI



Nell’analisi del periodo, le proposizioni eccettuative sono proposizioni subordinate che indicano una circostanza a eccezione della quale è vero quanto espresso dalla proposizione reggente. Le proposizioni eccettuative possono essere esplicite oppure implicite.

• Le proposizioni eccettuative esplicite sono introdotte da congiunzioni eccettuative o locuzioni congiuntive come sennonché, tranne che, eccetto che, salvo che, a meno che, se non che e possono essere costruite all’indicativo o, più spesso, al congiuntivo

Le leggi [...] entrano in vigore il quindicesimo giorno successivo alla loro pubblicazione, salvo che le leggi stesse stabiliscano un termine diverso (Costituzione della Repubblica Italiana, art. 73)

Accetterei volentieri, a meno che tu non abbia qualcosa in contrario

Eravamo già partiti, se non che si è rotta la macchina

• Le proposizioni eccettuative implicite devono obbligatoriamente avere lo stesso soggetto della proposizione reggente e sono introdotte da congiunzioni e locuzioni congiuntive come che, fuorché, a meno di, se non

Non vi resta che accettare

Chiedimi tutto fuorché lavare i piatti

A meno di ammalarmi, verrò sicuramente

Cosa possiamo fare, se non riderne?





ECCEZIONE O ECCEZZIONE?



La grafia corretta è eccezione, con una sola z, anche se l’effettiva pronuncia zz (corretta e diffusa in tutta Italia) può trarre in inganno.



VEDI ANCHE

z o zz?





ECC. O ETC.?



Entrambe le grafie sono corrette e abbreviano la formula latina et cetera ‘e le cose che rimangono’. La formula può essere usata in circostanze diverse.

• Alla fine di un’enumerazione per evitare di indicare tutti gli altri elementi dell’elenco, che vengono dunque dati come presupposti o desumibili da altre fonti

Ricorda di comprare pane, pasta, formaggio ecc.

Sono le domande precedute da locuzioni del tipo: come, come mai, perché, in che modo, etc. (G. Carofiglio, L’arte del dubbio)

• Quando si vuole dare per presupposto quel che segue in un testo

In quel giorno l’Illustrissimo ed Eccellentissimo Signore, il Signor Don Giovanni de Mendozza, Marchese de la Hynojosa, Gentiluomo etc., Governatore etc., pensò seriamente ad estirparlo (A. Manzoni, I promessi sposi)

La grafia ecc., che abbrevia l’effettiva pronuncia italiana (eccetera), è preferibile e risulta oggi più comune rispetto a etc., più fedele alla grafia latina.

È bene, comunque, non alternare le due forme all’interno dello stesso testo.



DUBBI

Prima di ecc. e etc., anche al termine di un elenco, l’uso della virgola è facoltativo. La ragione è che nella formula stessa è contenuta una congiunzione coordinativa (et, corrispondente all’italiano e) che funge da elemento di raccordo con ciò che la precede.



VEDI ANCHE

abbreviazioni





ECO



La particolarità di questo sostantivo è che cambia di genere tra singolare e plurale.

• Il singolare del sostantivo eco, contrariamente a quel che la terminazione in -o potrebbe far pensare, è di genere femminile

L’evento ha avuto una vasta eco

L’iniziativa ha avuto un’eco notevole (con >>>elisione)

• Il plurale, invece, è il maschile echi

Gli echi di guerra

A distanza di anni, gli echi di quella vicenda si sentono ancora.



STORIA

La particolarità di questo nome è dovuta alla sua etimologia, legata alla mitologia classica. Giove ricorreva alla ninfa Eco, abile conversatrice, per distrarre la moglie Era durante i suoi tradimenti. Per questo, secondo il mito, Era punì la ninfa Eco togliendole la parola e condannandola a ripetere solo l’ultima parte di ogni discorso.





ECO-



Eco- è un prefissoide usato per la composizione di parole derivate dal greco o formate modernamente. A seconda dei casi eco- (derivato dal greco òikos ‘casa’) può assumere tre significati diversi.

• Significa ‘casa’, in parole come

economia (letteralmente ‘amministrazione della casa’)

ecofobia (‘paura di restare soli in casa’)

• Significa ‘ambiente dove si vive’, in parole come

ecologia (‘studio dell’ambiente’)

ecosistema (‘sistema di un determinato ambiente ecologico’)

• È la riduzione dei termini ecologia, ecologico nella composizione di parole come

ecomafia (‘gruppi dediti ad attività criminali che hanno un impatto sull’ambiente’)

ecomostro (‘costruzione che deturpa il paesaggio’)

ecocompatibile (‘compatibile con l’ambiente’)

ecocombustibile (‘combustibile rispettoso dell’ambiente’).





ED vedi D (EUFONICA)





EDÌLE O ÈDILE?



La pronuncia corretta è edìle, che ricalca l’accento della base latina aedìlem.

La pronuncia èdile è dunque scorretta, anche se si tratta di un errore abbastanza comune e diffuso da tempo. L’errata ritrazione dell’accento si deve probabilmente al modello di aggettivi molto usati come àbile, èsile ecc., che sono accentati sulla prima sillaba (sdrucciola, accentazione).



VEDI ANCHE

accento





EFFETTIVI, VERBI



I verbi effettivi rappresentano una categoria dei verbi copulativi e servono per indicare uno stato, una sembianza o una trasformazione

Luisa appare felice

La piazza sembra deserta

La tua casa diventa sempre più accogliente

Si costruiscono con un complemento predicativo del soggetto.

Non possono essere coniugati al passivo, perché sono sempre intransitivi.

Anche alcuni verbi predicativi come nascere, crescere, invecchiare, rendere, fare ecc. possono essere usati come copulativi effettivi

I bambini crescono sani e robusti

La verità rende liberi.



VEDI ANCHE

forma attiva, passiva e riflessiva

transitivi e intransitivi, verbi





EGLI / LUI



I pronomi personali soggetto di 3a persona sono:

- egli, lui ed esso per il singolare maschile;

- ella, lei ed essa per il singolare femminile;

- loro, essi/esse per il plurale.

Tra questi, le forme lui (maschile), lei (femminile) e loro (plurale sia maschile, sia femminile) sono oggi nettamente preponderanti, tanto nel parlato, quanto nello scritto, anche formale.



STORIA

L’uso di lui, lei e loro come pronomi soggetto è stato a lungo sanzionato dai grammatici del passato e oggetto di dibattito nella storia della grammatica italiana fin dal Cinquecento. Oggi non vi sono più dubbi sull’accettabilità di queste forme.





ELEMENTARITÀ O ELEMENTARIETÀ?



La forma corretta è elementarità. Infatti i sostantivi che derivano da aggettivi terminanti in -are si formano con il suffisso -ità.



VEDI ANCHE

-ità, -ietà o -eità?





ELETTIVI, VERBI



I verbi elettivi rappresentano una categoria dei verbi copulativi formata dall’uso copulativo di verbi come eleggere, nominare, proclamare.

Possono essere usati nella forma passiva con un complemento predicativo del soggetto

Ariel Sharon venne eletto (= forma passiva) primo ministro (= complemento predicativo del soggetto) perché prometteva al paese di farlo vivere in condizioni di sicurezza («La Repubblica»)

Oppure nella forma attiva con un complemento predicativo dell’oggetto

Il Presidente della Repubblica ha nominato (= forma attiva) mio nonno Cavaliere del lavoro (= complemento predicativo dell’oggetto).



VEDI ANCHE

forma attiva, passiva e riflessiva





ELISIONE



L’elisione è la soppressione (dal latino elisionem ‘ferita’) della vocale alla fine di una parola davanti alla vocale iniziale della parola successiva

l’amore (anziché lo amore)

L’elisione è segnalata nello scritto tramite l’apostrofo.



Si ricorre all’elisione con diversi tipi di parole.

• Con gli articoli:

- l’elisione è obbligatoria quando l’articolo singolare maschile lo è seguito da una parola che comincia per vocale

*lo amico > l’amico

*lo inizio > l’inizio

*lo esercizio > l’esercizio

- l’elisione è normale ma facoltativa quando gli articoli singolari femminili la e una sono seguiti da una parola che comincia per vocale

la amica > l’amica

la esposizione > l’esposizione

una amica > un’amica

una esposizione > un’esposizione

- l’elisione è possibile, anche se ormai rara e da evitare per via del gusto arcaizzante che caratterizza queste scelte, con gli articoli plurali gli davanti a parola che inizia per i (gl’indigeni) e con le davanti a una parola che comincia con una qualsiasi vocale (l’eliche).

• Con le preposizioni articolate

*dello occhio> dell’occhio

*nello atrio > nell’atrio

• Con la preposizione di

d’altro canto

la proposta ha un qualcosa d’avvincente

• Con i pronomi personali atoni lo, la, mi, ti, ci, si, vi, ne, ve

la ho visto > l’ho vista

lo ho cercato > l’ho cercato

si arrende > s’arrende

• Negli aggettivi numerali cardinali e ordinali

cento anni > cent’anni

la sest’ultima volta

• Con questo, quello, alcuna, quanto

questo avvenimento > quest’avvenimento

quanto altro > quant’altro

• Con la 2a persona singolare dell’imperativo di alcuni verbi come fare, dire, dare, andare

Fa’ (fai) meno rumore, per favore!

Di’ (dici) liberamente quello che pensi

Da’ una mano al tuo vicino

Va’ (vai) a casa

• Con po’ (poco)

un po’ di pane

ne voglio un po’

Inoltre, in alcuni casi la caduta di una vocale per elisione porta all’unione di due forme in un’unica parola:

- con il prefisso ri- davanti a parola che inizia per a

ravvedersi (ri + avvedersi)

- nella composizione di alcune parole (base + suffisso)

elegantone (elegante + one, con elisione della -e finale della base).



VEDI ANCHE

troncamento





ELLENICO O ELLENISTICO?



I due aggettivi hanno un significato diverso.

• Ellenico fa riferimento agli Ellèni, gli abitanti dell’Èllade, cioè dell’antica Grecia

La paura della profonda terraferma e delle sue montagne era tale che gli elleni la battezzarono Epiro, cioè “il non misurabile” («La Repubblica»)

• Ellenistico invece fa riferimento al periodo che va dalla morte di Alessandro Magno (323 a.C.) alla battaglia di Azio (32 a.C.)

Datata al 4-26 avanti Cristo, la statua viene considerata copia in marmo di un originale bronzeo ellenistico del 170-160 a.C. («La Repubblica»).



VEDI ANCHE

-ista e -istico





ELLISSI



L’ellissi è l’omissione di qualche elemento che resta sottinteso in una frase e risulta ricavabile dal contesto.

Gli elementi che si possono omettere sono:

- il soggetto

Sono partiti i tuoi genitori? No, [i miei genitori] non sono ancora partiti

- una parola specifica, in espressioni fissate nell’uso o quando il termine mancante è chiaro dal contesto

La [corsa automobilistica] Parigi-Dakar

Il vano [destinato al] motore

Il primo bambino della fila era alto, il secondo [bambino della fila] molto basso

- il predicato verbale

Chi non è partito? I miei genitori [non sono partiti]

- un verbo ausiliare (avere o essere?)

Ieri sera ho mangiato un pollo e [ho] bevuto un bicchiere di vino

Sono arrivato e [sono] partito quasi subito

- un’intera proposizione

[Vorrei che] Fosse già Natale!

Sei d’accordo con quello che ha detto? Sì [sono d’accordo con quello che ha detto]

L’ellissi è tipica di sentenze e proverbi

Briglia sciolta un po’ per volta.





EMIGRARE: AVERE O ESSERE?



Il verbo intransitivo emigrare nei tempi composti si costruisce con l’ausiliare essere

lo scorso anno dai paesi dell’est Europa sono emigrati in Germania più ebrei di quanti ne siano andati a Gerusalemme («L’Unità»)

Il verbo può essere costruito con l’ausiliare avere se si vuole enfatizzare l’iniziativa del soggetto

Negli ultimi 130 anni più di 1,3 milioni di Finlandesi hanno emigrato in tutto il mondo.



VEDI ANCHE

avere o essere?





ENFISEMA: MASCHILE O FEMMINILE?



Enfisema, termine del linguaggio medico che indica presenza anormale di aria o di altri gas nei tessuti dell’organismo, è di genere maschile

enfisema sottocutaneo

enfisema bolloso

un enfisema (con troncamento e dunque senza apostrofo)

Il dubbio nell’attribuzione del genere può derivare dalla presenza della -a finale, che di solito in italiano è propria dei nomi femminili. Ma enfisema è una di quelle parole in -a (come clima, schema, tema, trauma) che conserva il genere maschile dell’etimo greco.





-ENTISSIMO, SUPERLATIVI IN



Alcuni aggettivi che terminano in -fico, -dico e -volo formano il superlativo assoluto con il suffisso -entissimo (invece di -issimo)

benefico > beneficentissimo

munifico> munificentissimo

maledico > maledicentissimo

benevolo > benevolentissimo

malevolo > malevolentissimo

Alla base di questi superlativi assoluti c’è la conservazione del corrispondente modello latino (beneficentissimus, munificentissimus ecc.). Si può ipotizzare la commistione con un aggettivo di grado positivo in -ente (per il quale l’uscita in -entissimo è regolare, come in evidente > evidentissimo)

benefico / beneficente > beneficentissimo

munifico / munificente > munificentissimo

maledico / mal(e)dicente > maledicentissimo

benevolo / benevolente > benevolentissimo.



VEDI ANCHE

grado degli aggettivi





ENUNCIATIVE, PROPOSIZIONI



Nell’analisi del periodo, le proposizioni enunciative (o assertive) sono quelle proposizioni indipendenti che affermano qualcosa senza particolari sfumature di tono. Possono avere forma sia positiva, sia negativa

Vado in città ogni sabato

Non vedo bene senza occhiali

Si contrappongono alle proposizioni interrogative (dirette o indirette), alle proposizioni esclamative e alle proposizioni volitive.





E/O



La forma e/o si usa come congiunzione per collegare due alternative, indicando che sono possibili l’una, l’altra o entrambe

Concorso per titoli e/o esami

In un’espressione come quella riportata nell’esempio, e/o indica che il concorso può svolgersi in tre diversi modi: con la sola valutazione dei titoli, con la sola prova d’esame o con entrambi i metodi.

È opportuno ricorrere a questa forma soltanto quando è strettamente necessario (preferibilmente in contesti formali e tecnici).



STORIA

La forma e/o si è diffusa in italiano nel corso del Novecento, molto probabilmente sul modello dell’anglosassone and/or.



VEDI ANCHE

copulative, congiunzioni





E O È?



Le due forme divergono sia nella pronuncia, sia nella grafia.

• La e senza accento grafico è una congiunzione copulativa

Luca e Mario vanno alla partita

Vivere e non essere mai contento (Vasco Rossi, Vivere)

Si pronuncia come e chiusa.

• La e con l’accento grave è la 3a persona singolare del presente indicativo del verbo essere

Annalisa è bionda

È stato lui a iniziare!

Vivere è un po’ come perder tempo (Vasco Rossi, Vivere)

Si pronuncia come e aperta.





EPICÈNI, NOMI vedi GENERE COMUNE





EPTA-



Epta- è un prefissoide usato per formare parole composte con ‘sette’ (dal greco epta, che significa proprio ‘sette’)

eptatlon (‘insieme di 7 gare’)

eptagonale (‘con 7 angoli’)

eptatonico (‘con 7 toni’)

È molto usato nelle terminologie scientifiche, in particolare in quella della chimica

eptano

eptavalente

Talvolta si può trovare anche nella forma con assimilazione etta-, come in

ettaedro (ma anche eptaedro).



VEDI ANCHE

numerali, aggettivi





ERITEMA: MASCHILE O FEMMINILE?



Eritema, termine del linguaggio medico che indica un arrossamento della pelle, è di genere maschile

eritema solare

eritema del neonato

un eritema (con troncamento e dunque senza apostrofo)

Il dubbio nell’attribuzione del genere può derivare dalla presenza della -a finale, che di solito in italiano è propria dei nomi femminili, ma eritema è una di quelle parole in -a che conserva il genere maschile dell’etimo greco.





EROE / EROINA



È uno dei casi di nome maschile che forma il femminile in modo irregolare con il suffisso -ina, come gallo / gallina e zar / zarina.



VEDI ANCHE

femminile, forme particolari del





-ERRIMO, SUPERLATIVI IN



Alcuni aggettivi la cui radice termina con -r formano il superlativo assoluto con il suffisso -errimo (invece di -issimo)

aspro > asperrimo

acre > acerrimo

celebre > celeberrimo

integro (‘onesto’)> integerrimo

misero > miserrimo

salùbre > saluberrimo.



USI

Nell’uso comune molte di queste forme del superlativo assoluto sono percepite come antiquate e adatte soltanto a contesti formali. Pertanto con questi aggettivi si preferisce costruire il superlativo ricorrendo ad alcuni avverbi

una critica decisamente molto aspra e sistematica della politica israeliana («La Repubblica»)

Alcuni aggettivi, peraltro, ammettono da secoli anche la forma regolare in -issimo

aspro > asperrimo o asprissimo

misero > miserrimo o miserissimo

integro (‘onesto’) > integerrimo o integrissimo

Oggi accade spesso che forme come acerrimo e integerrimo non siano più percepite come superlativi e vengano usate a loro volta per costruire un superlativo relativo o un comparativo

Anche i più acerrimi nemici della modernità non lo possono negare («Corriere della Sera»)

nel ruolo del più integerrimo tra i cacciatori di nazisti (www.lettera43.it).



VEDI ANCHE

grado degli aggettivi





ESA-



Esa- è un prefissoide usato per formare parole composte con ‘sei’ (dal greco hesa, che significa proprio ‘sei’)

esagonale (‘con 6 angoli’)

esamotore (‘con 6 motori’)

È molto usato nelle terminologie scientifiche, in particolare in quella della chimica

esano

esavalente

esacloro.



VEDI ANCHE

numerali, aggettivi





ESCLAMATIVE, PROPOSIZIONI



Nell’analisi del periodo, le proposizioni esclamative sono proposizioni indipendenti che presentano un’esclamazione.

Nello scritto terminano con il punto esclamativo, mentre nel parlato presuppongono una particolare intonazione.

Possono essere costruite con diversi modi del verbo.

• Con l’indicativo

Che sarà mai!

Cosa ci posso fare!

Ma che cavolo dici!

• Con il congiuntivo esclamativo

Ma non mi dica!

Vedessi con i tuoi occhi!

– Viva la sacra corona imperiale! – gridò Curzio / – E che il sultano muoia! – replicò la sentinella (I. Calvino, Il Cavaliere inesistente)

Talvolta le proposizioni esclamative rette da congiuntivo possono essere introdotte da se

Se fosse quello il problema!

• Con l’infinito, soprattutto come risposta a un’affermazione altrui e con la ripresa enfatica del soggetto

Io fare una cosa del genere!

• Con l’imperativo, quando questo modo verbale è usato per esprimere un auspicio, un’esortazione o un’imprecazione

Tornate presto!

Europa, svegliati!

Fate largo!

Ma va’ all’inferno!

Le proposizioni esclamative possono presentare anche l’ellissi del verbo

Altro che missione di pace!

Che splendida giornata!

Bene!



VEDI ANCHE

esclamativi, avverbi

esclamativo, complemento





ESCLAMATIVI, AGGETTIVI E PRONOMI



Gli aggettivi e i pronomi esclamativi introducono proposizioni esclamative nei rispettivi ruoli grammaticali.

Si distinguono:

- gli aggettivi esclamativi

Che magnifico abito indossi oggi!

Quanto spreco!

Quale onore è avervi come nostri ospiti!

Che cosa diavolo vuoi!

- e i pronomi esclamativi

Chi credi di essere!

Cosa credi di fare!

Che cosa ci fai qui!

Le forme degli aggettivi e dei pronomi esclamativi coincidono con quelle degli aggettivi e dei pronomi interrogativi: che, quale, chi, che cosa, cosa, quanto, anche se; rispetto a questi, cambiano nello scritto la punteggiatura (punto esclamativo anziché punto interrogativo) e nel parlato l’intonazione della frase.



VEDI ANCHE

esclamativo, complemento

esclamativo, congiuntivo





ESCLAMATIVI, AVVERBI



Gli avverbi esclamativi sono usati per introdurre proposizioni esclamative

Come s’è fatto tardi!

Dove andremo a finire di questo passo!



VEDI ANCHE

esclamativi, aggettivi e pronomi

esclamativo, complemento

esclamativo, congiuntivo





ESCLAMATIVI, PRONOMI vedi ESCLAMATIVI, AGGETTIVI E PRONOMI





ESCLAMATIVO, COMPLEMENTO



Nell’analisi logica il complemento esclamativo è il complemento che si trova nelle proposizioni esclamative.



Può essere costituito:

- da una interiezione

Uffa, finiscila!

Ah, povero me!

- da un aggettivo esclamativo

Che diavolo vuoi!



VEDI ANCHE

esclamativi, avverbi

esclamativo, congiuntivo





ESCLAMATIVO, CONGIUNTIVO



Il congiuntivo esclamativo è il congiuntivo usato in proposizioni esclamative per esprimere un’esclamazione

Sapessi quanta voglia ho di prendermi una vacanza!

Vedessi che magnifica giornata!

In alcuni casi l’impiego del congiuntivo esclamativo è cristallizzato nell’uso

Viva la grammatica!



VEDI ANCHE

esortativo, congiuntivo





ESCLAMATIVO, PUNTO



Il punto esclamativo è un segno di punteggiatura usato:

- nei vari tipi di proposizioni esclamative

Che cavolo volete da me!

Certo che sono arrivati!

Fammi un favore: togliti di mezzo!

- con il complemento esclamativo e in genere con le interiezioni

Con piacere!

Stop!

Urca!

Ha lo scopo di rappresentare graficamente la particolare intonazione ascendente-discendente delle proposizioni esclamative, diversa da quella delle proposizioni enunciative e delle proposizioni interrogative dirette.





ESCLAMAZIONI vedi INTERIEZIONI





ESCLUSIONE, COMPLEMENTO DI



Nell’analisi logica, il complemento di esclusione è il complemento retto dalla preposizione senza, che indica un’esclusione, una mancanza rispetto a quanto espresso dal verbo

Sono andato in vacanza senza i miei amici.





ESCLUSIVE, CONGIUNZIONI



Le congiunzioni esclusive sono congiunzioni subordinate che introducono le proposizioni esclusive nella forma implicita ed esplicita.



Sono la congiunzione senza e la locuzione congiuntiva senza che

Tutti si misero in marcia senza dire una parola

Da cinque anni si discute del protocollo di Kyoto, senza che sia entrato in vigore («L’Unità»).





ESCLUSIVE, PROPOSIZIONI



Le proposizioni esclusive, introdotte da congiunzioni esclusive (come senza) e da locuzioni congiuntive (come senza che), sono proposizioni subordinate che esprimono un fatto escluso da quanto espresso nella proposizione reggente

Mi sono ritrovato iscritto al corso senza esserne informato

Quando sono nella forma esplicita, sono costruite con il congiuntivo

Mi sono ritrovato iscritto al corso senza che lo sapessi

senza che lui si muovesse cercarono d’espandersi nella loro maggiore ampiezza (I. Calvino, L’avventura di un soldato).





ESOFAGI O ESOFAGHI?



Anche se la forma plurale esofagi è nettamente più diffusa nell’uso, entrambe le forme si possono ritenere corrette.

La regola generale prevede che i sostantivi in -go / -co con accento non sulla penultima sillaba formino il plurale in -gi / -ci (quindi esofago > esofagi); tuttavia i nomi in -òfago ammettono entrambe le forme del plurale a seconda dei casi e tendono a formare i plurali in -ghi quando indicano oggetti non animati.



VEDI ANCHE

-fago, -logo, plurale dei nomi in





ESORTATIVO, CONGIUNTIVO



Il congiuntivo esortativo è il congiuntivo usato in proposizioni indipendenti per esprimere:

- un ordine

Se ne vada immediatamente!

- un’esortazione

Sia buono, mi dia una mano!

- un invito

Passi da me, quando può

Il congiuntivo esortativo è spesso usato nelle proposizioni indipendenti al posto dell’imperativo

La smetta di darmi fastidio!



USI

Nell’italiano regionale delle zone centro-meridionali è diffusa la tendenza a sostituire il congiuntivo presente con quello imperfetto

La smettesse di darmi fastidio!

Questo uso va evitato nel parlato formale e nello scritto.



VEDI ANCHE

esclamativo, congiuntivo





ESPLÈTO O ÈSPLETO?



La pronuncia corretta è quella con accentazione: esplèto, sulla base del modello latino explèto





La forma scorretta rientra nella tendenza dell’uso popolare a spostare in modo improprio l’accento di parole poco comuni sulla prima sillaba (ritrazione dell’accento), come avviene ad esempio per edìle o èdile?.



VEDI ANCHE

accento





ESPLICATIVE, CONGIUNZIONI vedi DICHIARATIVE, CONGIUNZIONI





ESPLICATIVE, PROPOSIZIONI vedi DICHIARATIVE, PROPOSIZIONI





ESSERE



In grammatica il verbo essere svolge diverse funzioni.

• Innanzitutto, può avere una funzione predicativa (predicativi, verbi) ed essere quindi usato con significato autonomo in frasi come

Luca è a casa / Mario è a Londra (= si trova)

Stasera saremo tutti in centro (= andremo, ci troveremo)

• Essere inoltre svolge una funzione copulativa (copulativi, verbi) quando unisce un predicato nominale con:

un complemento predicativo del soggetto

Luca è contento di vedermi

una apposizione o un attributo

Il commendator Rossi è il nuovo ambasciatore d’Italia in Francia

• Essere, infine, svolge la funzione di verbo ausiliare nella formazione:

- dei tempi composti

Luigi non è venuto

- della forma passiva

Mario è stato trattenuto in ufficio da impegni urgenti.



VEDI ANCHE

avere o essere?

forma attiva, passiva e riflessiva





ESSERE O STARE?



In alcuni italiani regionali stare è usato in molti contesti al posto di essere

Maria sta a Roma in questo momento (= si trova)

Sto arrabbiato (= sono arrabbiato)

Ci sta un capello nella minestra (= c’è)

Questi usi, tollerabili nel parlato informale, sono tuttavia da evitare nel parlato sorvegliato e nello scritto di qualsiasi registro e livello.





ESTENSIONE O ESTENZIONE?



La forma corretta è estensione, con la s (l’etimo latino è extensionem). Non bisogna farsi trarre in inganno dalla pronuncia con la z, diffusa in molte regioni italiane (la stessa per cui si pronuncia erroneamente penzare invece di pensare, e simili).



VEDI ANCHE

-sione o -zione?





ESTERREFATTO O ESTEREFATTO?



La grafia corretta è esterrefatto, con la doppia r.

La grafia scorretta con una sola r rappresenta tuttavia un errore comune, probabilmente per influsso di aggettivi come rarefatto.





ESTIMATIVI, VERBI



I verbi estimativi rappresentano una categoria dei verbi copulativi costituita dall’uso copulativo di verbi come stimare, giudicare, ritenere, considerare, reputare

Considero Toscanini il miglior direttore d’orchestra della sua generazione

Possono essere usati nella forma passiva con un complemento predicativo del soggetto

Fermi è ritenuto uno dei più grandi fisici di tutti i tempi

oppure nella forma attiva con un complemento predicativo dell’oggetto

Marco considera Luigi un gran buffone

Lo giudico tempo sprecato!



VEDI ANCHE

forma attiva, passiva e riflessiva





ESTORSIONE O ESTORZIONE?



La forma corretta è estorsione. Non bisogna farsi trarre in inganno dalla pronuncia con la z diffusa in molte regioni italiane (la stessa per cui si pronuncia erroneamente sparzo invece di sparso, e simili).



VEDI ANCHE

-sione o -zione?





ESTREMO



Dal punto di vista etimologico, estremo deriva dal latino extremus, superlativo di exter ‘che sta fuori’.

Il significato fa riferimento a ‘ciò che è o rappresenta il termine ultimo (in senso locativo o temporale) di qualche cosa’

Nell’estremo versante occidentale della Grecia

L’estremo istante della sua vita

È usato di frequente anche con il significato figurato di ‘eccessivo’ o semplicemente di ‘molto grande’

Il dispotismo estremo

L’estrema violenza di costoro

Un bisogno estremo di attenzione.



USI

Oggi capita spesso che estremo non sia più percepito come un superlativo e venga usato a sua volta per costruire un comparativo o un superlativo relativo

Sono fondamentalisti del tipo più estremo («L’Unità»)

solo nel più estremo dei casi poteva servire a dar sfogo alle voglie maschili (M. Murgia, Ave Mary)

Quest’uso è già attestato in Manzoni

Finalmente nuovi casi, più generali, più forti, più estremi, arrivarono anche fino a loro (A. Manzoni, I promessi sposi)

C’è chi usa estremo, di solito in tono scherzoso, anche al superlativo

Eppure, mica tutti hanno apprezzato, ieri, il bel gesto estremo, estremissimo, poi, per le reti private («Corriere della Sera»).



VEDI ANCHE

grado degli aggettivi





ETÀ, COMPLEMENTO DI



Nell’analisi logica il complemento di età è il complemento a cui si ricorre per indicare l’età di qualcuno ed è introdotto dalle preposizioni di e su

un uomo di cinquant’anni

una signora sui settant’anni

Non sempre, però, l’indicazione dell’età corrisponde a questo complemento; ad esempio, in una frase come

Gianni ha compiuto cinquant’anni

cinquant’anni è il complemento oggetto.





EUFEMISMI



L’eufemismo è una figura retorica che consiste nel sostituire – per scrupolo morale o religioso, per pudicizia, per ragioni sociali o comunque di rispetto – l’espressione propria e usuale con un’altra di significato attenuato

ha un brutto male (= un cancro)

si è fatto male dove non batte il sole (= ai genitali)

Gianna ha le sue cose (= le mestruazioni).



VEDI ANCHE

politicamente corretto





EX / EX-



La forma deriva dalla preposizione latina ex (‘fuori di’) ed è usata in italiano con diverse funzioni.

• Come prefisso indica la condizione di chi ha ricoperto in precedenza un ruolo o una carica ufficiale

ex fidanzata

ex rettore

ex generale

ex sindaco

In questi casi è possibile anche la grafia con il trattino, tuttavia minoritaria

ex-fidanzata

ex-sindaco

• Sempre con questo significato, ex può essere usato come nome in contesti informali e scherzosi

il suo ex (= ex fidanzato, ex marito)

la sua ex (= ex fidanzata, ex moglie)

In italiano questo prefisso è scarsamente produttivo per la formazione di vocaboli nuovi e sopravvive quasi esclusivamente in parole o locuzioni derivate dal latino nella forma ex-, come

exema

exencefalia

e soprattutto nella forma abbreviata e-, come

elaborare

emettere

o nella forma es- o s- nei composti in cui l’elemento iniziale è in latino ex-

esclamare

estrarre

spandere

stendere.





EXTRA / EXTRA-



La forma extra (in latino ‘fuori’) può svolgere in italiano varie funzioni e assumere diverse sfumature di significato.

• Come prefisso, con il significato di ‘al di fuori di’, è usato per formare parole composte di formazione moderna

extraterrestre

extraparlamentare

extrauterino

• Come prefisso, con valore superlativo (= stra), si usa per indicare qualità superiore

extravergine

extragenuino

extralusso

• Con valore di preposizione, con il significato di ‘al di fuori di’, si trova in alcune espressioni abbreviate

relazione extra-famiglia

infortuni extra-lavoro

spese extra-bilancio

• Come aggettivo, si usa con il significato di ‘non ordinario’ o ‘non previsto’

Non avevo tenuto conto delle spese extra

È necessario uno sforzo extra

• Come nome, per indicare ciò che si guadagna o si consuma oltre a quanto previsto

Un lavoro che porta molti extra

Pretende un extra per il rischio che corre.





F





FACSIMILE O FACSIMILI?



Facsimile (scritto anche fac-simile) è un nome composto (composte, parole) di genere maschile, formato dall’imperativo latino fac e dall’aggettivo sostantivato simile.

Al plurale facsimile di solito è usato come invariabile (secondo il trattamento riservato anche a referendum e ad altri pseudolatinismi di epoca moderna)

I facsimile delle schede elettorali (www.cine-tv.it)

Molto più raro (ma comunque accettabile) è il plurale formato secondo la regola valida per i composti verbo + nome di genere maschile

Presentati i facsimili Vallecchi alla Biblioteca Riccardiana di Firenze (www.italynews.it)

Alla fine del XX secolo, da una abbreviazione di facs(imile) unita al prefissoide tele-, si è creata la parola telefax, impostasi nell’uso nella forma a sua volta abbreviata fax (ovviamente invariabile).



VEDI ANCHE

latinismi





FA, FA’ O FÀ?



Fa e fa’ sono due omonimi.

• Fa è la 3a persona singolare dell’indicativo del verbo fare

Oggi Mario fa la pizza

• Fa’, con l’apostrofo, è la 2a persona dell’imperativo del verbo fare (troncamento di fai)

Fa’ il bravo!

Invece la grafia fà, con l’accento, che talvolta si incontra sia per l’indicativo, sia per l’imperativo, è in entrambi i casi una grafia errata (come stà o dò): visti i diversi contesti d’uso, sarebbe di fatto impossibile confondere il verbo con il fa nota musicale.

Un -fà accentato si usa soltanto come desinenza nei composti di fare (fare, composti del verbo), secondo la regola per cui l’accento grafico è obbligatorio nelle parole composte accentate sull’ultima sillaba, anche se l’ultima parola – da sola – andrebbe scritta senza accento

rifà (voce del verbo rifare), tumefà (voce del verbo tumefare), contraffà (voce del verbo contraffare).



USI

Fa, senza apostrofo e senza accento, si usa anche in alcune locuzioni avverbiali di tempo con il significato di ‘compiuto, passato’

tre ore fa, due giorni fa, sei mesi fa, un anno fa

Per la 2a persona dell’imperativo è possibile usare – accanto alla forma fa’ – anche la forma piena fai

Fai il bravo!



STORIA

Come nel caso di da’, sta’ e va’, l’imperativo fa’ con l’apostrofo ha sostituito la forma fa (dal latino classico fac) in uso ancora nel XX secolo. Inizialmente si è usata la forma dell’indicativo fai; poi, secondo la tendenza toscana a ridurre il dittongo ai, si è giunti a fa’.



VEDI ANCHE

apostrofo

accento





-FAGO, -LOGO, PLURALE DEI NOMI IN



Il plurale delle parole composte che terminano con i suffissoidi -fago (dal greco phagos ‘che mangia’) e -logo (dal greco logos ‘discorso’ o -logos, derivato di lèghein ‘dire’) è oscillante.

• Quando si tratta di un nome riferito a una persona, di solito si segue il criterio prevalente nel plurale dei nomi in -co, -go; perciò, trattandosi di parole con accentazione sdrucciola, il plurale è -fagi, -logi

antropofago > antropofagi, onicofago > onicofagi

psicologo > psicologi, teologo > teologi

• Quando si tratta di un nome riferito a una cosa, oppure di un aggettivo, il plurale più frequente è -faghi, -loghi

sarcofago > sarcofaghi, esofago > esofaghi

dialogo > dialoghi, catalogo > cataloghi

analogo > analoghi, omologo > omologhi.



USI

In tutti questi casi non mancano anche usi diversi, sia pure minoritari

Tre sarcofagi della famiglia Alvethna (Touring club italiano)

Sociologhi, psicologhi, economisti (F. Ramondino, In viaggio)

Noi non abbiamo avuto molti grandi teologhi (R. Crovi, Diario del Sud)

Forme come sociologhi, psicologhi, teologhi ecc. vanno considerate, però, come antiquate o tipiche di un uso più trascurato e dunque da evitarsi (infatti, ad esempio, la dicitura ufficiale è Ordine Nazionale Psicologi).





FALSI ALTERATI



I cosiddetti falsi alterati (o alterati lessicalizzati) sono parole che presentano i suffissi tipici dell’alterazione, ma hanno un significato proprio, del tutto autonomo e diverso da quello di un alterato. Perciò nel vocabolario sono registrate come voci a parte

fattore > fattorino (‘commesso’)

rosa > rosone (‘motivo decorativo di una chiesa’)

tino> tinello (‘ambiente adiacente alla cucina’)

fumo> fumetto (‘storia disegnata’)

In casi come questi, l’originario rapporto di alterazione tra le due parole si è ormai perso (il fattorino non è un piccolo fattore, il rosone non è una grande rosa che possiamo chiedere al fioraio ecc.), trasformandosi piuttosto in un rapporto di derivazione (derivate, parole). Un rapporto che spesso non è più evidente per la maggioranza dei parlanti (quanti riconducono gli spaghetti allo spago?), ma che comunque è possibile ricostruire per via etimologica.



Casi del tutto diversi sono quelli di bullo / bullone, pulce / pulcino, merlo / merluzzo, naso / nasello in cui le due parole hanno un’origine completamente diversa e solo casualmente la seconda parola della coppia termina come se avesse un suffisso alterativo.



STORIA

In questi casi, come si è accennato, c’è più che altro un rapporto di derivazione con la parola originaria:

- fattorino è un lavoratore (nell’accezione etimologica di fattore, dal latino factorem ‘che fa’, ma anche, ad esempio in Catone, ‘lavoratore al frantoio’) di basso rango (si veda anche il francese facteur de lettres ‘commesso postale’);

- rosone, termine tecnico di ambito architettonico già attestato in Giorgio Vasari nel XVI secolo, rievoca la forma di una rosa circolare;

- fumetto indica innanzitutto la nuvola di fumo (in inglese balloon) che contiene le parole pronunciate dai vari personaggi, e poi per estensione è passato a indicare l’intera forma espressiva;

- spaghetti sono un tipo di pasta sottile, non bucata, simile a tutti gli effetti allo spago;

- meno immediato il caso di tinello, parola già presente in Pietro Bembo: da tino ‘botte di vino’, probabilmente perché era la stanza dei servitori in cui si conservavano appunto i tini (senza dimenticare che il latino tinum indicava anche la cantina).





FAMILIARE O FAMIGLIARE?



Si possono usare entrambe le forme, con i relativi derivati

familiarità / famigliarità, familiarizzare / famigliarizzare

• La forma familiare, più frequente, è modellata direttamente sull’etimo latino familiarem

Il tempo della giornata scandito dal suono familiare della sirena della fabbrica (www.gazzettadireggio.gelocal.it)

• La forma famigliare, meno comune, rimane più fedele al nome famiglia, da cui deriva

Scuoti il tuo pack virtuale per sentire il suono famigliare di tanti confetti (www.tic-tac.it).



USI

Molto frequente negli ultimi anni è il sostantivo familismo ‘eccessivo attaccamento alla famiglia’, che non deriva direttamente da un etimo latino, ma dall’inglese familism (derivato di family ‘famiglia’).



STORIA

Nella storia dell’italiano l’oscillazione tra le due forme è continua e ben viva ancora nella letteratura del XX secolo: basti pensare a due titoli di grande successo come Cronaca familiare di Vasco Pratolini e Lessico famigliare di Natalia Ginzburg.



VEDI ANCHE

-iglia- o -ilia-?

derivate, parole





FA NIENTE O NON FA NIENTE?



La forma corretta è non fa niente, con la doppia negazione prevista quando i pronomi indefiniti negativi sono usati dopo il verbo.

La forma fa niente è tipica del parlato, soprattutto settentrionale: dunque da evitare nello scritto, anche se non mancano esempi illustri nella tradizione letteraria

Si vede il mondo arrabattarsi davanti e si fa niente (C. Pavese, Ciau Masino).





FARE, COMPOSTI DEL VERBO



I composti del verbo fare (assuefare, liquefare, rarefare, rifare, stupefare, tumefare ecc.) seguono la coniugazione del verbo fare

assuefaceva, liquefaccio, rifacesti, stupefatto

Nella 3a persona singolare dell’indicativo presente, dall’accentazione tronca, bisogna usare sempre l’accento grafico

assuefà, liquefà, rifà, stupefà

I verbi disfare, soddisfare presentano alcune forme diverse





FATTITIVI, VERBI vedi CAUSATIVI, VERBI





FEMMINILE DEI NOMI



In italiano la formazione del femminile dei nomi può avvenire in diversi modi.

• Il modo più comune per ottenere il femminile dei nomi è sostituire la desinenza del maschile (-o, -e) con la desinenza -a

impiegato > impiegata

cuoco > cuoca

signore > signora

cameriere > cameriera

• Soprattutto per alcuni nomi maschili in -a e in -e, ma anche in -o, si ricorre alla desinenza -essa

poeta > poetessa

duca > duchessa

studente > studentessa

principe > principessa

avvocato > avvocatessa

soldato > soldatessa

Questa desinenza, però, è usata soltanto nei nomi citati e in pochi altri (come ad esempio baronessa, contessa, dottoressa, leonessa, professoressa). Diversamente, è sentita come ironica o addirittura dispregiativa

È una filosofessa da quattro soldi

• I nomi maschili in -tore hanno il femminile in -trice

lettore > lettrice

nuotatore > nuotatrice

traduttore > traduttrice

Ma dottore fa dottoressa e si ricorre alla desinenza -tora in casi come

pastore > pastora

impostore > impostora

tintore > tintora

• I nomi maschili in -sore hanno il femminile in -itrice

difensore > difenditrice

possessore > posseditrice

Ma da professore, come già visto, si ha professoressa, da incisore, incisora.

• In alcuni nomi in cui si verifica l’alternanza di genere e di significato, il femminile si ottiene con il suffisso -ina, senza che questo abbia un reale valore diminutivo

gallo > gallina

eroe > eroina

re > regina

zar > zarina

Lo stesso accade con alcuni nomi propri

Alfonso > Alfonsina

Andrea > Andreina

Giuseppe > Giuseppina

• I cosiddetti nomi di genere comune (o epiceni) hanno un’unica forma per il maschile e il femminile; il genere dunque è ricostruibile solo dall’eventuale presenza dell’articolo o di un aggettivo

un insegnante / un’insegnante, il giornalista / la giornalista, il giudice / la giudice

• Molti nomi di animali, per lo più selvatici, hanno un’unica forma per indicare l’animale sia maschio, sia femmina (genere promiscuo)

la tigre, la volpe, la balena, il topo, lo gnu, il ragno

• Nel caso dei prestiti non adattati (cioè presi direttamente dalla lingua straniera) manca una regola generale per l’attribuzione del genere. Di solito si segue il genere grammaticale della lingua di provenienza

lo chalet (‘villa di montagna’, dal francese le chalet, maschile), la Weltanschauung (‘visione del mondo’, dal tedesco die Weltanschauung, femminile), il toreador (‘torero’, dallo spagnolo el toreador, maschile)

Le parole che in tedesco sono di genere neutro di solito si usano al maschile

il diktàt (‘ordine perentorio’, das Diktat)

Con l’inglese, che non ha distinzione di genere grammaticale, ci si può basare sul sottinteso corrispondente italiano

la showgirl (girl ‘ragazza’)

la top-model (model ‘modella’)

la full immersion (immersion ‘immersione’)

la new age (age ‘età’)

ma non sempre il criterio è univoco

la cheese-cake (cake ‘torta’) / il cheese-cake (cake ‘dolce’)

una e-mail (mail ‘lettera’) / un e-mail (mail ‘messaggio’).



STORIA

Alcuni nomi maschili di professioni del canto lirico finiscono in -o ma indicano una donna. La spiegazione sta nel fatto che fino al Settecento si trattava di ruoli affidati a uomini o ragazzi. In questi casi sono accettate sia la concordanza grammaticale (articolo e aggettivo maschile), sia quella ‘di natura’ (articolo e aggettivo femminile)

il contralto / la contralto, il soprano / la soprano, un bravo mezzosoprano / una brava mezzosoprano.



VEDI ANCHE

femminile, forme particolari del

femminile dei nomi di professione

genere dei nomi





FEMMINILE DEI NOMI DI PROFESSIONE



Alcuni nomi di professione formano il femminile attraverso la desinenza -a, come avviene comunemente per i sostantivi

il maestro > la maestra

il cuoco > la cuoca

il sarto > la sarta

l’infermiere > l’infermiera

Con i nomi di professione che appartengono alla categoria dei nomi di genere comune, si utilizza il nome maschile di professione invariato

il cantante > la cantante

il regista> la regista

il farmacista > la farmacista

Altri nomi, invece, formano il femminile aggiungendo il suffisso -essa al nome maschile

dottore> dottoressa

presidente > presidentessa

vigile > vigilessa

La maggior parte dei nomi che al maschile singolare terminano in -tore formano il plurale in -trice

pittore > pittrice

scrittore> scrittrice

senatore > senatrice

In alcuni casi, si può aggiungere al maschile il determinante donna

la donna poliziotto (anche, più comune, poliziotta)

la donna magistrato (anche, meno comune, magistrata).



USI

In certi casi è difficile indicare il femminile di nomi che riguardano cariche o professioni. Alcune forme femminili dei nomi di professione possono avere infatti una connotazione ironica e dispregiativa

Gelmini: una ministressa inventiva (www.officinavolturno.com)

L’auspicio – ha sottolineato l’assessora regionale all’Ambiente Sabrina Freda – è che anche i Comuni più piccoli adottino queste misure («La Repubblica»)

Il suffisso -essa, in particolare, è quello che più di tutti può assumere tali connotazioni e che ormai, nella lingua comune, è il meno utilizzato nella formazione del femminile

filosofessa, generalessa, gigantessa, giudicessa.



STORIA

Negli ultimi decenni il mutare delle condizioni sociali femminili, che ha portato all’affermazione delle donne in molte professioni e cariche che prima erano loro precluse, ha avuto ripercussioni sui nomi delle professioni. Basti pensare ai nomi legati all’esercito e alle forze dell’ordine, istituzioni alle quali le donne hanno avuto accesso solo in tempi relativamente recenti: qual è il femminile corretto e politicamente corretto di soldato, di generale, di pontiere?

In questi e molti altri casi le soluzioni sono ancora aperte e nella scelta si scontrano sensibilità diverse, al punto che non è facile prevedere quale sarà la versione che prevarrà nell’uso. Basti pensare a come molte soluzioni proposte decenni addietro da gruppi femministi appaiano oggi anacronistiche (come dottora e professora al posto di dottoressa e professoressa).



VEDI ANCHE

politicamente corretto

femminile dei nomi

propri, nomi





FEMMINILE, FORME PARTICOLARI DEL



Alcuni nomi femminili hanno una forma a sé, diversa da quella regolare

cane > cagna

dio > dea

Altri nomi, detti indipendenti, hanno un femminile particolare, formato con una radice diversa

uomo> donna

maschio > femmina

padre> madre

fratello> sorella

marito > moglie

toro > vacca

maiale > scrofa.



VEDI ANCHE

nomi indipendenti al maschile e femminile





-FERO



-fero è un suffissoide proveniente dal latino -ferum ‘che porta’, e si trova in parole di diretta derivazione latina (a loro volta calchi di un originale greco) o formate modernamente soprattutto in ambito letterario o tecnico-scientifico

mortifero (latino mortiferus, calco del greco thanatephòros)

sonnifero (latino somniferus)

calorifero (calore + -fero)

Quanto alla pronuncia, le parole composte con -fero hanno accentazione sdrucciola

petrolìfero, calorìfero, frigorìfero, mammìfero.



STORIA

Il suffissoide -fero era molto usato nell’italiano letterario e poetico, a imitazione dei numerosi composti latini in -ferus e greci in -phoros

Il pestifero e mortifero morso della vipera (G. B. Marino, Dicerie sacre)

Oggi parole come queste appaiono nell’uso comune solo in senso ironico

Sei proprio pestifero!

Che lezione mortifera!





FIASCO O FIASCA?



Si tratta di due parole di genere diverso che derivano (più o meno direttamente) dallo stesso etimo: il germanico flaskō ‘recipiente’, da cui l’italiano ha tratto nel tempo, attraverso il latino tardo flaskonem, il maschile fiascone, poi diventato fiasco, e successivamente il femminile fiasca.

• La forma maschile fiasco, più comune, indica un recipiente per il vino o per altri liquidi di forma ovale con il collo allungato

Beve un fiasco di vino

ma può anche avere il significato figurato di ‘insuccesso’

Quello spettacolo è stato un vero fiasco

• La forma femminile fiasca, invece, indica una specie di fiasco dalla forma più schiacciata, una piccola damigiana senza manici

Fiasca della prima metà del XIX secolo (Touring Club Italiano, Le città della ceramica).



VEDI ANCHE

alternanza di genere e di significato

genere dei nomi





FIGLIO DI O FIGLIO A?



La forma corretta è figlio di, con il complemento di specificazione (come in madre di, padre di, nipote di ecc.)

Luigi è figlio di Michele

La forma figlio a è di uso antico

o padre antico / a cui ciascuna sposa è figlia (D. Alighieri, Paradiso)

o tipica, oggi, dell’italiano parlato centro-meridionale

’Na vita pe stu figlio ca è pure figlio a me (G. D’Alessio, Diciotto anni)

In ogni caso, questa ultima forma sarebbe da evitare.





FIGLIO / FILIALE



Negli aggettivi derivati (derivate, parole) da figlio, si parte dalla base etimologica, il latino filium con il derivato originario filialis

sentimento filiale, amore filiale, rapporto filiale

Lo stesso vale per l’aggettivo sostantivato filiale ‘sede secondaria di un’azienda’

La filiale della banca è stata appena inaugurata.



STORIA

Nell’italiano dei secoli scorsi si registra una certa oscillazione. Figliale era usato ampiamente fino all’Ottocento (Ugo Foscolo, Vincenzo Gioberti, Ippolito Nievo) ed era presente anche nella tradizione letteraria del Novecento: già dal titolo – ad esempio – nella raccolta di poesie Numi di un lessico figliale, di Ferruccio Benzoni.





FILI O FILA?



La parola filo ha due plurali.

• Il plurale maschile fili si usa nel significato proprio di ‘elementi a forma di filo’

i fili d’erba, i fili dell’alta tensione, i fili di lana

• Il plurale femminile fila si usa con il senso figurato di ‘sviluppo coerente, connessione di elementi’

le fila del discorso, le fila della storia, le fila del complotto.



DUBBI

Le fila non va confuso con le file (plurale del nome femminile la fila), che indica invece ‘una serie di oggetti, di cose’

le file di sedie e non le fila di sedie

serrare le file e non serrare le fila (visto che significa ‘diminuire la distanza fra i vari componenti di una fila’ o, anche in senso figurato, ‘stringersi compatti gli uni agli altri’).



VEDI ANCHE

plurali doppi





FILO-



Filo- è un prefissoide derivato dal greco philos ‘amico’, e usato in parole derivate direttamente dal greco (filosofo, filantropo) o formate modernamente

filoamericano (‘simpatizzante degli americani’)

filocinese (‘simpatizzante dei cinesi’)

Come si vede anche negli esempi, la vocale finale del prefissoide cade davanti alla vocale iniziale del secondo elemento soltanto nel caso delle parole derivate direttamente dal greco

filantropo e non filoantropo

ma filoamericano e non filamericano

Le parole di significato contrario si ottengono con il prefisso anti- o, meno frequentemente, il prefissoide miso-

filoamericano / antiamericano, filantropo / misantropo.





-FILO, -FILÌA



-filo è un suffissoide derivato dal greco philos ‘amico’, che si trova in parole derivate direttamente dal greco (bibliofilo) o formate modernamente

esterofilo (‘amante dell’estero’)

anglofilo (‘amante del mondo inglese’)

cinefilo (‘appassionato di cinema’)

Per i derivati astratti il suffissoide, invece, è -filìa

bibliofilia, esterofilia, cinefilia.



USI

Sia il suffissoide -filo, sia il prefissoide filo- sono usati con il significato di ‘amante, simpatizzante’ per la creazione di nuovi nomi composti. Non esiste una regola univoca che stabilisca l’uso dell’uno o dell’altro. Si nota, però, una certa preferenza per il prefissoide soprattutto nel linguaggio politico

Provocazione di un filoamericano tutt’altro che euroscettico (M. Teodori, L’Europa non è l’America)

mentre in altri campi può essere usato il suffissoide corrispondente

Io non sono un americanofilo

Il suffissoide -filìa mantiene sempre l’accento sulla i, dunque il gruppo finale ìa è iato e va separato nella divisione in sillabe

bi-blio-fi-li-a, e-ste-ro-fi-li-a, ci-ne-fi-li-a.





FINALI, CONGIUNZIONI



Le congiunzioni finali sono congiunzioni subordinative usate per introdurre una frase che esprime lo scopo, la finalità di quello che viene detto nella proposizione precedente (finali, proposizioni).

Le più frequenti sono perché e affinché

Ti parlo perché tu ti renda conto della situazione

L’ha fatto affinché tutto fosse sotto controllo

Con queste congiunzioni va usato il modo congiuntivo.

Le proposizioni finali possono essere introdotte anche da una serie di locuzioni congiuntive come in modo che, al fine di, allo scopo di

Ti ho fatto venire qui in modo che potessi vederlo con i tuoi occhi.



USI

La congiunzione finale perché è la più usata, sia nel parlato, sia nello scritto.

La forma affinché è usata soprattutto negli scritti più formali

Il mondo deve insistere affinché l’Europa agisca (www.investireoggi.it).



STORIA

Le congiunzioni finali onde, acciocché sono invece tipiche dell’italiano letterario dei secoli scorsi

Ho giustificato il tutto con citazioni autentiche, onde il Lettore non sia obbligato a dubitare (G. Leopardi, Saggio sopra gli errori popolari degli antichi)

Mi chiamò indi a poco acciocché contemplassi anch’io una cosa meravigliosa (I. Nievo, Confessioni di un italiano).





FINALI, PROPOSIZIONI



Nell’analisi del periodo, le proposizioni finali sono proposizioni subordinate che esprimono il fine, lo scopo, l’obiettivo di quanto viene detto nella proposizione principale.

Le proposizioni finali subordinate si costruiscono in maniera diversa a seconda che siano esplicite o implicite.

• Le proposizioni finali esplicite vengono introdotte da perché, affinché, acciocché, ché, onde, e hanno il verbo al congiuntivo

Era stato chiamato perché risolvesse il problema

Te l’ho detto affinché tu possa decidere

• Le proposizioni finali implicite, più usate di quelle di forma esplicita, sono introdotte da per, a, di, onde, allo scopo di, al fine di, pur di, e hanno il verbo all’infinito

Era lì per controllare la situazione

Era arrivato al fine di controllare la situazione

Di solito la forma implicita presuppone l’identità del soggetto della proposizione reggente e della proposizione finale. Perciò, quando i soggetti sono diversi è sconsigliata perché può generare confusione

Luca ha cercato Claudia per lavare i piatti

a rigor di logica, la frase significa che ‘Luca lava i piatti’. La forma corretta sarebbe stata quella esplicita

Luca ha cercato Claudia affinché lei lavasse i piatti.



USI

Le proposizioni finali possono essere poste sia prima delle proposizioni reggenti, sia dopo. Di solito quelle di forma implicita si trovano prima

Per fare l’albero ci vuole il seme (G. Rodari, Ci vuole un fiore).





FINCHÉ O FIN CHE?



Nell’italiano contemporaneo la grafia corrente è finché, con univerbazione

Finché c’è vita c’è speranza.



STORIA

La grafia separata fin che, oggi da considerarsi errata, è stata in uso fino all’Ottocento

Sentivano un certo rimorso, fin che non avessero fatto il loro dovere (A. Manzoni, I promessi sposi)

In alternativa si può usare la locuzione fino a che

Fino a che c’è vita c’è speranza.





FINE O FINO?



Le due forme si riferiscono a diverse sfumature di significato.

• L’aggettivo fine si riferisce a una sottigliezza materiale

Quel filo di metallo è proprio fine

o, in senso figurato, a una sottigliezza legata all’intelligenza o al comportamento

Che persona fine!

Un fine conversatore

• L’aggettivo fino di solito indica uno scarso spessore materiale (soprattutto nel tessuto)

seta fina (= sottile, leggera) contrapposto a seta fine (= di qualità scelta)

ed è l’unica usata in locuzioni come

lavorare di fino (= eseguire lavori che richiedono precisione, delicatezza, gusto ecc.).



USI

In molti usi regionali le due forme si alternano secondo criteri diversi. Ne sono testimoni, tra l’altro, espressioni familiari e proverbi come

fa fino (detto di un comportamento che appare elegante, raffinato)

scarpe grosse e cervello fino.





FINE O SCOPO, COMPLEMENTO DI



Nell’analisi logica, il complemento di fine o scopo è un complemento indiretto che indica appunto il fine, lo scopo di quanto si sta esprimendo.

Può essere introdotto dalle preposizioni per, a, di, da, in o da locuzioni preposizionali come al fine di, con il fine di, allo scopo di, con lo scopo di, in vista di

Sono venuto qui per la cena

Mi sarà di sostegno

La squadra si deve preparare in vista della sfida finale.





FINITI, MODI vedi MODI DEL VERBO





FINORA O FIN ORA?



Nell’italiano contemporaneo la grafia corrente è finora, con univerbazione.



USI

È ormai antiquata la grafia separata fin ora, oggi scarsamente diffusa e legata soprattutto a usi popolari o scarsamente sorvegliati (come conferma la presenza in molti casi dell’apostrofo, da non usare, dato che si tratta di un troncamento)

La nostra migliore vacanza *fin’ora! (www.tripadvisor.it)

Come variante è preferibile la forma fino a(d) ora.



STORIA

Come in molti casi simili, la grafia separata era normale – anche nell’uso letterario – fino alla metà del XX secolo

Il Pontefice fin ora sta risoluto di non voler dar orecchio (V. Spampanato, Vita di Giordano Bruno).





FIORIRE: AVERE O ESSERE?



Il verbo fiorire nei tempi composti va usato sempre (anche in senso figurato) con l’ausiliare essere

Il ciliegio è fiorito due giorni fa

La cultura umanistica che sarebbe fiorita di lì a poco.



STORIA

Nella tradizione letteraria dei secoli scorsi, fiorire si trova usato anche con l’ausiliare avere, specie quando s’intende mettere in rilievo la durata dell’azione

Un garofano che avea fiorito dentro una pentola fessa (G. Verga, Nedda).



VEDI ANCHE

avere o essere?





FLAGRANTE O FRAGRANTE?



Si tratta di due aggettivi dal suono simile, ma dall’origine e dal significato completamente diversi.

• Flagrante (dal latino flagrantem ‘che arde’) si usa nel linguaggio giuridico per indicare un reato che viene scoperto nel momento stesso in cui viene commesso

cogliere in furto flagrante, sopreso in flagrante

Per estensione viene usato anche con il significato di ‘evidente, palese’

in flagrante contraddizione, una flagrante ingiustizia

• Fragrante (dal latino fragrantem ‘che odora’) ha invece il significato di ‘profumato, odoroso’

biancheria fragrante, pane fragrante, torta fragrante.





FLESSIONE



La flessione è il processo di mutamento morfologico che subiscono le parole variabili per esprimere i diversi valori e rapporti grammaticali. La flessione si ottiene con l’aggiunta della desinenza alla radice della parola, e può essere di due tipi.

• La flessione verbale, chiamata anche coniugazione, distingue il modo, il tempo e la persona dei verbi

ved-iamo, parl-ò, us-avamo, fin-isse

• La flessione nominale riguarda articoli, sostantivi, aggettivi e pronomi e distingue il genere (maschile e femminile) e il numero (singolare e plurale)

l-o, cuoc-a, buon-i, ess-e.





-FOBIA



-fobia è un suffissoide derivato dal greco phobos ‘paura’, che si trova in parole derivate direttamente dal greco (idrofobia) o formate modernamente

agorafobia (‘paura della folla’)

claustrofobia (‘paura degli spazi chiusi’)

sessuofobia (‘paura del sesso’)

Il suffissoide mantiene sempre l’accento sulla i, -fobìa, dunque il gruppo finale ìa è iato e va separato nella divisione in sillabe

a-go-ra-fo-bi-a, clau-stro-fo-bi-a, ses-suo-fo-bi-a.





FONDAMENTI O FONDAMENTA?



La parola fondamento ha due plurali.

• Il plurale maschile fondamenti è impiegato nel senso figurato e metaforico di ‘principi alla base di un pensiero, una struttura astratta, un’istituzione’

i fondamenti della civiltà, i fondamenti della fisica, i fondamenti della filosofia

• Il plurale femminile fondamenta si usa quando ci si riferisce al significato proprio di ‘base su cui poggia una costruzione’

le fondamenta di un palazzo, le fondamenta della casa, le fondamenta di una chiesa.



DUBBI

Le fondamenta non va confuso con la fondamenta (plurale fondamente), che indica invece una strada di Venezia che costeggia un canale o un rio

la fondamenta delle Zattere, le fondamente nove.



VEDI ANCHE

plurali doppi





FONOSIMBOLI vedi ONOMATOPEE





FORESTIERISMI vedi PRESTITI





FORMA ATTIVA, PASSIVA E RIFLESSIVA



A seconda del rapporto tra il verbo e il soggetto della frase si distinguono una forma (o diàtesi) attiva, passiva o riflessiva.

• La forma attiva si ha quando il soggetto svolge l’azione espressa nel verbo. Si può avere con verbi sia transitivi, sia intransitivi

La palla entrò nella porta

Mario corre

• La forma passiva si ha quando il soggetto subisce l’azione espressa nel verbo. Si può avere solo con verbi transitivi

La squadra è stata sconfitta

Le chiavi furono ritrovate dal portiere

• La forma riflessiva si ha quando il soggetto coincide con l’oggetto. Si può avere solo con verbi transitivi

Mario si guarda allo specchio

Continuiamo così: facciamoci del male (N. Moretti, Bianca).



VEDI ANCHE

transitivi e intransitivi, verbi





FORMAGGIERA O FORMAGGERA?



La grafia corretta è formaggiera, perché il suffisso è -iera

olio> oliera

te> teiera

e dunque formaggio> formaggiera

Però, dato che la i di -gie- non si pronuncia, né serve a indicare la corretta pronuncia della g, è accettata anche la grafia formaggera

«Quale malocchio?» chiese Lometto tranquillo vuotando la formaggera nella fondina (A. Busi, Vita standard di un venditore provvisorio di collant).



DUBBI

Non esiste una regola univoca che permetta di scegliere la grafia con assoluta certezza. Così alcuni nomi prediligono la forma con la i superflua

crociera, gorgiera, raggiera

mentre altre parole hanno entrambe le forme

aranciera / arancera, panciera / pancera

In caso di dubbio, è necessario consultare il vocabolario.



STORIA

In generale, la i superflua non è ammessa in sillaba non accentata (tranne qualche caso come scienziato, coscienzioso) e tende a regredire rispetto a un secolo fa, quando erano ancora molto frequenti grafie come messaggiero, passeggiero, leggiero, oggi a tutti gli effetti antiquate.



VEDI ANCHE

diacritici, segni

ce o cie, ge o gie, sce o scie?





-FORME



-forme è un suffissoide derivato dal latino -formem ‘dalla forma di’ (a sua volta calco dal greco -morphos) e si trova in parole derivate direttamente dal latino (multiforme) o formate modernamente

filiforme (‘a forma di filo’)

vermiforme (‘a forma di verme’)

aghiforme (‘a forma di ago’).



USI

Dal punto di vista del significato, -forme corrisponde al suffissoide -morfo (e anche, ma solo parzialmente, a -oide), che però sono di origine greca e di uso più tecnico.

Un esempio è la coppia multiforme / polimorfo, il cui significato è tendenzialmente lo stesso (‘che ha molte forme’), con la differenza che multiforme è di uso letterario

Musa, quell’uom di multiforme ingegno / dimmi (I. Pindemonte, Odissea)

mentre polimorfo si usa in campo scientifico

Eritema essudativo polimorfo (www.medicitalia.it).





FORME NOMINALI DEL VERBO vedi MODI DEL VERBO





FÒRMICA O FORMÌCA?



Si tratta di una coppia di omografi.

• Fòrmica, con accentazione sdrucciola, significa ‘laminato plastico’

tavoli di formica, banchi di formica, mobili di formica

• Formìca, con accentazione piana, indica l’insetto

la formica rossa, una fila di formiche.



VEDI ANCHE

accento





FOSSO O FOSSA?



Si tratta di due parole che hanno la stessa origine, ma sono di genere diverso.

• Il maschile fosso indica un grande buco, anche naturale, spesso lungo e stretto

Sta’ attento a non cadere nel fosso

Fu scaraventato / in un palazzo, in un fosso / non ricordo bene (L. Dalla, Com’è profondo il mare)

• Il femminile fossa, indica uno scavo nel terreno, più o meno profondo ed esteso

Ha scavato una fossa per piantare l’albero

La fossa del leone / è ancora realtà (L. Battisti, Il nostro caro angelo).



VEDI ANCHE

alternanza di genere e di significato





FRA vedi TRA O FRA?





FRANARE: AVERE O ESSERE?



Il verbo franare nei tempi composti va usato sempre (anche in senso figurato) con l’ausiliare essere

Il ponte della ferrovia è franato

Il mercato finanziario sarebbe franato presto.



USI

Nel parlato contemporaneo, franare si trova usato anche con l’ausiliare avere, ma si tratta di un uso che nello scritto è sconsigliabile.

Significativa l’alternanza tra le due soluzioni in questo articolo di giornale, con l’ausiliare essere usato dal giornalista e l’ausiliare avere usato da un testimone e riportato tra virgolette

Improvvisamente il terreno è franato. [...] Secondo alcuni testimoni «la terra ha franato subito dopo il passaggio di un camion» («Corriere della Sera»).



VEDI ANCHE

avere o essere?





FRANCESISMI vedi PRESTITI





FRASE



La frase è un insieme di parole disposte intorno a un verbo di senso compiuto e autonomo. Si possono distinguere due tipi di frase.

• La frase semplice (detta anche proposizione) è formata da un unico verbo

Oggi è una bella giornata

• La frase complessa (detta anche periodo) è formata da più proposizioni collegate tra loro sullo stesso livello o su livelli diversi

Oggi è una bella giornata e ci sarà il sole

Oggi è una bella giornata perché sei arrivato tu

Nell’analisi del periodo, la frase autonoma dal punto di vista del contenuto e della sintassi può essere:

- una proposizione indipendente, se è l’unica del periodo

- una proposizione principale, se da essa dipendono altre proposizioni, dette subordinate.

I collegamenti tra le varie proposizioni possono essere di due tipi.

• La coordinazione (chiamata anche paratassi) pone le frasi sullo stesso livello usando le varie congiunzioni coordinanti come e, né, o, oppure, ma e così via o ricorrendo alla giustapposizione (cioè al collegamento tramite i soli segni di punteggiatura)

Tuona da stamattina e da qualche ora grandina

Tuona da stamattina; da qualche ora grandina

• La subordinazione (chiamata anche ipotassi) mette le frasi su livelli diversi, per cui c’è la frase che regge (chiamata reggente o sovraordinata) da cui dipendono le varie frasi di diverso grado (chiamate subordinate o secondarie) collegate con una congiunzione o con una preposizione

Sto bene, benché non abbia dormito

Dichiarò di star bene

La subordinazione può presentare due forme:

- la forma esplicita, quando usa un verbo di modo finito (indicativo, congiuntivo, condizionale)

Siamo venuti perché ti vogliamo bene

- la forma implicita, quando usa un verbo di modo indefinito (infinito, gerundio, participio)

Siamo arrivati usando l’auto di Giacomo.



STORIA

Nell’italiano antico, letterario e non, si usava anche un’altra costruzione della frase che univa la paratassi con l’ipotassi, la cosiddetta paraipotassi, nella quale la subordinata era collegata alla reggente attraverso una congiunzione coordinativa

Sedendo io pensoso in alcuna parte, ed io mi sentio cominciare un tremuoto nel cuore (D. Alighieri, Vita nova).





FRASEOLOGICI, VERBI



I verbi fraseologici (detti anche aspettuali) sono verbi che si combinano con un altro verbo di modo infinito o gerundio per definire meglio il progredire dell’azione nel tempo. I più frequenti sono:

- cominciare a, iniziare a, mettersi a, prendere a (indicano un’azione che comincia)

Finalmente il computer cominciò a funzionare

Mi sono messo a seguire il rugby

- stare per, accingersi a, essere sul punto di (indicano un’azione che sta per cominciare)

Stavo per cadere dalle scale

È sul punto di esplodere

- stare a, stare + gerundio, andare + gerundio (indicano un’azione che dura nel tempo)

Stava fissando lo schermo

Andate dicendo che vincerò il premio

- continuare a, insistere a / nel, proseguire a (indicano un’azione che prosegue)

L’auto continuò ad andare a quella velocità

Perché insisti a difenderlo?

- finire di, smettere di, cessare di (indicano un’azione che termina)

Abbiamo finito di scrivere il tema

Sto smettendo di fumare.





FREISA: IL O LA?



Si può dire e scrivere in tutti e due i modi, proprio come nel caso di barbera

Una freisa decisamente interessante e di razza (www.enofaber.com)

Una chicca per gli amanti dei vini aromatizzati: il freisa chinato (Guida Michelin, Itinerari tra i vigneti).



VEDI ANCHE

genere dei nomi





FRUTTI O FRUTTA?



La parola frutto ha un doppio singolare e un doppio plurale, con significati piuttosto diversi.

• Il singolare maschile frutto indica un singolo prodotto di una pianta, e in senso figurato ha il significato di ‘risultato’

Mangia un frutto

Il frutto del mio lavoro

• Il singolare femminile frutta indica l’insieme dei frutti che si mangiano

La frutta ha più vitamine della carne

• Il plurale maschile frutti si usa con il significato concreto di ‘prodotti della pianta’ o con il significato figurato di ‘risultati’

Un albero carico di frutti

Ecco i frutti della tua fatica

• Il plurale femminile frutta è di uso non comune e indica un ‘insieme di frutti’

Adesso mi rubano le frutta migliori (I. Nievo, Novelliere campagnuolo)

Qualche giorno il vento recava un profumo di frutta mature (G. Deledda, Dopo il divorzio).



STORIA

Nella tradizione letteraria dei secoli scorsi sono attestati anche il singolare frutta con il significato di ‘singolo prodotto della pianta’ e il suo plurale le frutte

San Giovanni gli porge una frutta (N. Tommaseo, Bellezza e civiltà)

e tutte l’altre frutte savorose (Folgore da San Gimignano, Sonetti).



VEDI ANCHE

plurali doppi





-FUGO, -FUGA



-fugo è un suffissoide derivato dal latino -fugum ‘che mette in fuga da, che fugge da’, ed è presente in parole derivate direttamente dal latino (come profugo) o formate modernamente

centrifugo (‘che fugge dal centro’)

ignifugo (‘che mette in fuga, che allontana il fuoco’)

callifugo (‘che cura i calli’)

Sono tutte parole con accentazione sdrucciola e il plurale è regolarmente -fughi, -fughe, come sempre nelle parole sdrucciole in -co e -go

mille profughi, tute ignifughe, unguenti callifughi.



VEDI ANCHE

-co, -go, plurale dei nomi in





FUSI O FUSA?



La parola fuso ha due plurali.

• Il plurale maschile fusi è impiegato nel senso proprio di ‘rocchetti di filo’

i fusi del telaio, i fusi delle Parche

• Il plurale femminile fusa si usa per il significato figurato di ‘verso caratteristico del gatto’

fare le fusa, le fusa di Silvestro.



VEDI ANCHE

plurali doppi





FUTURO ANTERIORE, INDICATIVO



Il futuro anteriore (chiamato anche futuro composto) indica un’azione futura che è anteriore a un’altra azione futura. È formato dal participio passato del verbo preceduto dal futuro semplice degli ausiliari avere o essere e si usa nelle proposizioni subordinate

Quando lo avrò saputo, te lo dirò

Allo stesso modo del futuro semplice, anche il futuro anteriore può avere valore suppositivo

Se non è venuto, avrà avuto le sue buone ragioni.



USI

Nel caso di due azioni ambientate nel futuro che non si svolgano contemporaneamente, la consecutio temporum italiana, a differenza di quella latina, non prevede l’obbligo del futuro anteriore. L’uso più frequente, anzi, anche nella lingua letteraria, è quello con il futuro semplice sia nella principale, sia nella subordinata

Quando lo saprà, tuo padre andrà su tutte le furie

Oggi nel parlato viene usato spesso anche il passato prossimo

Esco quando ho finito.





FUTURO COMPOSTO vedi FUTURO ANTERIORE, INDICATIVO





FUTURO NEL PASSATO



Per esprimere l’idea di futuro nel passato (cioè di un’azione posteriore rispetto a un’altra azione ambientata nel passato) si usa il condizionale passato

Ha detto che sarebbe partito domani

Gli domandò cosa avrebbe fatto

Nel parlato e nello scritto informale si può usare anche un tempo passato del verbo dovere con l’infinito

Ha detto che doveva partire domani.



STORIA

In passato, e fino alla metà del XX secolo, per il futuro nel passato era possibile usare, soprattutto nell’uso letterario, anche il condizionale semplice

Concertarono che verrebbe di lì a due giorni (A. Manzoni, I promessi sposi).



VEDI ANCHE

consecutio temporum





FUTURO SEMPLICE, INDICATIVO



Il futuro semplice indica un’azione che si svolgerà in un tempo futuro rispetto a quello della frase

Domani comincerò a studiare

Paolo arriverà tra due settimane

Il futuro, inoltre, può avere diverse funzioni.

• Può esprimere un garbato ordine (futuro iussivo)

A fare la spesa andrai tu

• Può addolcire, attenuare, correggere un’affermazione, o anticiparla in modo lieve (futuro attenuativo)

Ti dirò: questa tesi non mi convince

• In una frase al passato, può indicare un’azione posteriore rispetto a un’altra (futuro retrospettivo)

Quell’anno successe di tutto. Solo più tardi si scoprirà cosa

• Può esprimere una supposizione, un dubbio, un’ipotesi (futuro suppositivo o epistemico)

Non so chi abbia scritto questo messaggio: sarà Francesco?



USI

Nel parlato e nello scritto informale, per esprimere un’azione che avverrà nel futuro si usa sempre più spesso il presente indicativo

Allora il mese prossimo parti per Londra?

Possono avere valore di futuro anche il presente indicativo del verbo dovere o la sequenza avere da, seguiti da un infinito

Domani devo fare l’esame / ho da fare l’esame (= farò l’esame).





G





GALLICISMI vedi PRESTITI





GALLO / GALLINA



È uno dei casi di nome maschile che forma il femminile in modo irregolare con il suffisso -ina, come eroe / eroina e zar / zarina.



VEDI ANCHE

femminile, forme particolari del





GENERE COMUNE



I cosiddetti nomi di genere comune (detti anche, insieme a quelli di genere promiscuo, epicèni) hanno un’unica forma invariabile per il maschile e il femminile: il genere è dunque ricostruibile solo dall’eventuale presenza dell’articolo o di un aggettivo.

Tra questi nomi ci sono:

- i participi presenti sostantivati

un insegnante / un’insegnante

l’amante misterioso / l’amante misteriosa

- i nomi che finiscono in -ista, -cida, -iatra, -arca

il giornalista / la giornalista

il tirannicida / la tirannicida

il fisiatra / la fisiatra

il monarca / la monarca

- alcuni nomi in -e, -a

il giudice / la giudice

il collega / la collega.



VEDI ANCHE

femminile dei nomi

femminile, forme particolari del

alternanza di genere e di significato

plurali doppi





GENERE DEI NOMI



L’italiano distingue due generi grammaticali: il maschile e il femminile.

Nel caso di esseri animati, il genere grammaticale corrisponde al sesso dell’uomo o dell’animale indicato

scultore (maschile) > scultrice (femminile)

gatto (maschile) > gatta (femminile)

Nel caso di oggetti non animati, il genere grammaticale invece è dovuto a una convenzione esclusivamente linguistica

ricordo, vertice, cappotto (maschile)

poltrona, fiaba, maglia (femminile)

In alcuni casi, il genere maschile o femminile può essere prevedibile in base all’appartenenza ad alcune categorie.

• Tendono a essere femminili:

- i nomi dei frutti

la pesca

la mela

la pera

- i nomi di scienze, discipline e concetti astratti

la chimica

la grammatica

la pace

- i nomi che indicano attività militari

la guardia

la guida

la pattuglia

- i nomi di città, isole, regioni, stati, continenti e delle associazioni sportive

la Firenze medicea

la Corsica

la Francia

l’Africa

la Juventus

• Tendono a essere maschili:

- i nomi degli alberi

il melo

il pero

l’abete

- i nomi dei metalli e degli elementi chimici

l’oro

lo iodio

l’ossigeno

- i nomi dei mesi e dei giorni della settimana

un luglio assolato

il venerdì

- i nomi di mari, monti, laghi, fiumi

il Mediterraneo

il Cervino

il Trasimeno

il Po

- i nomi di vini

l’Aglianico

il Valpolicella

il Chianti

- i nomi dei punti cardinali

il nord

il sud

il ponente

- i nomi di preghiere

l’Angelus

il Credo

il Padrenostro

In generale, la distinzione tra maschile e femminile è data dalla terminazione delle parole (considerata, ovviamente, al singolare).

• Sono maschili:

- quasi tutti i nomi con desinenza in -o

lo specchio

il futuro

- i nomi (in gran parte di origine straniera) terminanti in consonante

il computer

il radar

il provider

- alcuni nomi con desinenza in -a, soprattutto di origine greca e di uso tecnico o scientifico

il dramma

l’asma

l’eritema

l’enfisema

il karma (dal sanscrito)

• Sono femminili:

- la quasi totalità dei nomi con desinenza in -a

la ciliegia

la vita

la gioia

- molti dei nomi con desinenza in -i

la sintassi

- i nomi terminanti in -tà e -tù

la falsità

la virtù

I nomi con desinenza in -e possono essere a seconda dei casi maschili o femminili

il mare

la nave

un ente

Vi sono poi alcuni casi particolari che riguardano il genere dei nomi.

• Alcune parole (come insegnante, giornalista, fisiatra, amante) hanno un’unica forma invariabile per il maschile e il femminile e il genere può essere segnalato dall’articolo o dalla presenza di un aggettivo (genere comune).

• Alcune parole (soprattutto nomi di animale come tigre, gorilla) presentano un’unica forma invariabile sia per l’esemplare maschio, sia per l’esemplare femmina, e l’unico modo per distinguere il maschio dalla femmina è esplicitare questa informazione, come in tigre maschio, medico donna (genere promiscuo).

• Alcune parole sono soggette a un falso cambio di genere e nell’apparente passaggio dal maschile al femminile assumono in realtà un diverso significato, come il busto / la busta, il palmo / la palma, il manico / la manica ecc. (alternanza di genere e di significato).

• Alcune parole hanno un doppio plurale maschile e femminile, ciascuno con una diversa sfumatura di significato, come labbri e labbra, bracci e braccia, muri e mura ecc. (plurali doppi).

• Alcune parole presentano forme del tutto diverse per il maschile e il femminile, come maschio / femmina, toro / vacca (nomi indipendenti al maschile e femminile).



VEDI ANCHE

femminile dei nomi

femminile, forme particolari del





GENERE E NUMERO DEGLI AGGETTIVI



La flessione degli aggettivi ricalca in modo semplificato quella del nome

(genere dei nomi).



Si distinguono tre classi.

• Prima classe. Gli aggettivi che al maschile singolare terminano in -o presentano quattro desinenze diverse:

- maschile singolare (-o)

un ragazzo alt-o

- femminile singolare (-a)

una ragazza alt-a

- maschile plurale (-i)

due ragazzi alt-i

- femminile plurale (-e)

due ragazze alt-e





• Seconda classe. Gli aggettivi che al maschile singolare terminano in -e presentano due desinenze:

- -e per il singolare sia maschile, sia femminile

un ragazzo gentil-e, una ragazza gentil-e

- -i per il plurale sia maschile, sia femminile

due ragazzi gentil-i, due ragazze gentil-i





• Terza classe. Gli aggettivi che al maschile singolare terminano in -ista, -cida, -ita e -asta presentano tre desinenze:

- -a per il singolare sia maschile, sia femminile

un ragazzo egoist-a, una ragazza egoist-a

- -i per il plurale maschile

due ragazzi egoist-i

- -e per il plurale femminile

due ragazze egoist-e





Ci sono poi alcuni aggettivi invariabili. Questo gruppo di aggettivi comprende:

- l’aggettivo pari (e i suoi derivati: dispari ecc.)

- alcuni aggettivi di colore come

blu

rosa

viola

marrone

- gli aggettivi usati in coppia per indicare gradazioni di colore

grigio-verde

verde pastello

- l’infinito con funzione attributiva avvenire (i giorni avvenire ‘futuri’)

- gli aggettivi formati con anti- + nome

antinebbia

antifurto

- le locuzioniavverbiali usate come aggettivi

perbene

dappoco.



DUBBI

L’aggettivo incinta ‘gravida’ ha un plurale regolare in -e

Silvia e Maria sono incinte

Donne incinte, il fumo fa male al vostro bambino

Dal momento che esiste soltanto la forma femminile (si può parlare di un uomo incinto solo scherzosamente) e che spesso si fa riferimento a un’unica donna gravida, molti credono che l’aggettivo incinta sia una forma invariabile, ma si tratta di un errore.



VEDI ANCHE

invariabili, nomi e aggettivi

aggettivi





GENERE PROMISCUO



I cosiddetti nomi di genere promiscuo (detti anche, insieme ai nomi di genere comune, o epicèni) sono nomi di animali che hanno un’unica forma, maschile o femminile, per indicare sia l’esemplare maschio, sia l’esemplare femmina

l’aquila

il colibrì

il delfino

il leopardo

la tigre

l’usignolo

la zebra

Per precisare il sesso di questi animali si può usare l’apposizione maschio / femmina

un leopardo maschio

la zebra maschio

o – meglio – l’espressione il maschio / la femmina di, del

il maschio della tigre

la femmina di gnu

la femmina del leopardo

Ci sono anche nomi promiscui che non indicano animali, ma persone

una persona

un medico

un testimone

una vittima.



VEDI ANCHE

femminile dei nomi

femminile, forme particolari del

alternanza di genere e di significato

plurali doppi





-GE O -GIE? vedi -CIA, -GIA, -SCIA, PLURALE DEI NOMI IN





GERGHI



In linguistica con il termine gergo si intende in primo luogo un linguaggio condiviso creato all’interno di un gruppo che quando comunica non vuole farsi capire all’esterno (come accade storicamente per il gergo della malavita).

Con il tempo alcuni termini gergali escono dall’ambito specifico in cui sono stati coniati ed entrano talvolta nell’uso comune

madama (‘polizia’, nel gergo della malavita)

sballo (‘effetto della droga’, nel gergo dei tossicodipendenti, passato al significato di ‘divertimento’ nella lingua comune)

Ma con gergo si indicano spesso anche tutti quei linguaggi creati all’interno di un gruppo con intenti diversi. Si parla ad esempio di gerghi professionali, per l’uso di termini o espressioni tipici di certi ambienti di lavoro

Segni di spondiloartrosi con riduzione dello spazio intersomatico (nel linguaggio settoriale della medicina)

o di gergo giovanile per la coniazione di termini all’interno di gruppi giovanili, con intento scherzoso e di aggregazione

truzzo (‘ragazzo goffo che non sa comportarsi e vestirsi’).





GERMANISMI vedi PRESTITI





GERUNDIO



Il gerundio è un modo verbale indefinito che ha soltanto due tempi: il gerundio presente (o semplice) e il gerundio passato (o composto); il gerundio passato si forma con il gerundio dell’ausiliare + il participio passato del verbo:

- presente: andando, scrivendo, dormendo

- passato: essendo andato, avendo scritto, avendo dormito

Di norma, in quasi tutti i suoi usi, il gerundio ha lo stesso soggetto del verbo di modo finito al quale si collega

Scendendo (io) dal treno, (io) ho perso le chiavi di casa

A seconda del rapporto instaurato con il verbo della proposizione principale, si possono distinguere tre tipi di gerundio.

• Il gerundio subordinato, che può corrispondere a diversi tipi di proposizione subordinata implicita





• Il gerundio coordinato, che corrisponde a una proposizione coordinata. Si distingue dal gerundio subordinato per il fatto che l’azione espressa avviene durante o dopo quella espressa dal verbo della reggente

Luigi passeggiava curiosando tra le vetrine dei negozi

• Il gerundio appositivo, che sostituisce un participio presente con funzione di apposizione

Il pilota, stringendo il volante tra le mani, sterzò con tutta la sua forza

Il gerundio presente si usa anche in alcuni costrutti particolari:

- la perifrasi stare + gerundio

Sto pensando a te / mentre mi sveglio, quando corro tutto il giorno (Vasco Rossi, Sto pensando a te)

- la perifrasi andare + gerundio

Buona notte / va dicendo ad ogni cosa (D. Modugno, Vecchio frack)

- la perifrasi (oggi poco usata) venire + gerundio

Tutto quello che Omero viene dicendo di qui innanzi (I. Pindemonte, Note alla traduzione dell’Odissea)

In alcuni casi il gerundio ha perso la sua natura verbale ed è diventato un nome

crescendo (= didascalia musicale che indica il graduale aumento d’intensità dall’uno all’altro suono di un passo musicale)

calando (= didascalia musicale che equivale a ‘diminuendo’).



USI

Nell’uso comune, il gerundio passato è raro e limitato alla lingua scritta, e di solito è sostituito da proposizioni coordinate e subordinate esplicite

S. Brin e L. Page vi esercitano i due terzi dei diritti di voto, pur avendo conservato (= anche se hanno conservato) non più del 15% del capitale («Corriere della Sera»).



VEDI ANCHE

modi del verbo





GIACCHÉ O GIÀ CHE?



La grafia corrente nell’italiano contemporaneo è quella con univerbazione giacché.

La resa separata già che, con l’accento tonico su già, è comune nel linguaggio familiare (e nella sua eventuale resa grafica) in casi come

Fermati tu dal meccanico, già che ci passi davanti

Perché non ci va Luca, già che è così interessato?



STORIA

La grafia separata già che era diffusa nell’italiano dei secoli scorsi

Comunque sia, già che non lo avete fatto prima, vi prego caldissimamente di farlo dopo (V. Alfieri, Vita).





GIORNALE: NEL O SUL?



La forma nel giornale è più corretta, specie se accompagnata da verbi come leggere, scrivere, essere, e lo stesso varrebbe per nel libro, nel sito

nei primi anni Sessanta pubblicò una serie di articoli nel giornale di destra «Neue Illustrierte» («Corriere della Sera»)

Ormai va ritenuta accettabile, tuttavia, anche la forma sul giornale, molto più comune nell’uso odierno e dovuta probabilmente all’influsso di frasi simili costruite con il verbo vedere, in cui è normale l’uso della preposizione su

L’ho visto sul cartellone

il termine è apparso per la prima volta nel 1990 su un giornale inglese.



VEDI ANCHE

preposizioni





GIUSTAPPOSIZIONE



Si parla di giustapposizione (o asindeto) quando le proposizioni sono accostate l’una all’altra senza legami formali. Le proposizioni coordinate, cioè, non sono collegate per mezzo di congiunzioni coordinanti, ma solo tramite i segni di punteggiatura (soprattutto la virgola, il punto, il punto e virgola, i due punti)

Il capo arrivò in ufficio, vide la situazione, convocò tutti d’urgenza

Non era possibile procedere diversamente; di conseguenza i pompieri decisero di intervenire immediatamente

Aprì la porta della stanza. Non c’era nessuno

Ecco cosa devi fare: versare l’impasto nella teglia e subito infornare.



VEDI ANCHE

congiunzioni





GLIELO, GLIELI vedi PERSONALI, PRONOMI





GLI O LE?



Per indicare il complemento di termine è sempre più comune, nel parlato e nello scritto informale, l’uso della forma pronominale atona gli, sia per il maschile, sia per il femminile (al posto di le)

Appena vedo Sabrina, gli (anziché le) dirò che ho una lettera per lei

Più tardi telefona a Lucia e digli (anziché dille) che domani venga da noi

L’uso di un’unica forma è largamente attestato nel corso della nostra storia linguistica ed è conforme all’etimologia (la forma latina illi era sia maschile, sia femminile). Tuttavia quest’uso non è ancora accettato nella norma, e gli al posto di le viene percepito come forma popolare, familiare e colloquiale, da evitare soprattutto nello scritto formale.



VEDI ANCHE

personali, pronomi





GLI O LORO?



L’uso della forma pronominale atona gli in funzione di complemento di termine in riferimento non solo al maschile singolare, ma anche al maschile plurale è ormai da considerarsi accettabile in quasi tutti i livelli di lingua.



Nel parlato colloquiale, quest’uso è molto comune

Ho incontrato i suoi genitori e gli ho chiesto di salutarmelo

Senti Mario e Paola: domandagli se ci raggiungono per l’aperitivo

Ma si trova ampiamente attestato anche in tutta la tradizione letteraria

Chi si cura di costoro a Milano? Chi gli darebbe retta? (A. Manzoni, I promessi sposi)

A favorire l’uso di gli al plurale c’è anche il fatto che il pronome loro è bisillabico (e dunque tonico, a differenza di tutti gli altri pronomi personali di questo tipo) e dev’essere sempre posto dopo il verbo

i suoi familiari non seppero nulla per quattro anni. Non venne mai detto loro se era stato accusato di qualche reato, processato o imprigionato («Corriere della Sera»).



VEDI ANCHE

personali, pronomi





GNA, GNE, GNI, GNO



In italiano queste combinazioni si pronunciano rendendo il gruppo gn come un unico suono

legna, spegne, segni, gnomo

Solo in alcuni nomi o vocaboli provenienti da lingue straniere (soprattutto dal tedesco), le due consonanti vengono pronunciate separate

Wagner

Gneiss (roccia metamorfica simile al granito)

Per alcuni grecismi, come gnoseologia e gnosi, sono corrette entrambe le pronunce: quella con le due consonanti distinte, più rara, suona oggi un po’ sofisticata.



USI

Anche per il neologismo di recente fortuna indignados (‘indignati’, dallo spagnolo, al plurale per indicare il movimento analogo) la pronuncia corretta sarebbe quella con due consonanti distinte (come in Wagner), anche se quella più comune nell’uso è una pronuncia adattata (come nell’italiano indignati).



VEDI ANCHE

prestiti





-GNA O -GNIA, -GNE O -GNIE, -GNO O -GNIO?



Le parole che terminano in questo modo non vanno mai scritte con la i, purché questa non sia accentata

campagna, montagne, disegno

L’unica eccezione è costituita da alcune voci dei verbi in -gnare.





-GNARE, VERBI IN



I verbi in -gnare mantengono nella desinenza di alcune voci una -i- puramente grafica (non viene pronunciata e non serve a indicare la corretta pronuncia del gruppo gn). In particolare si comportano in questo modo:

- la 1a persona plurale dell’indicativo presente e del congiuntivo presente

noi maligniamo (non malignamo)

noi sogniamo (non sognamo)

- la 2a persona plurale del congiuntivo presente

che voi bagniate (non bagnate)

che voi regniate (non regnate)

La grafia senza -i-, pur giustificata dal punto di vista della pronuncia, è sconsigliabile.



VEDI ANCHE

coniugazione





GNOCCO: LO O IL?



La forma corretta è quella con l’articolo lo per il singolare e gli per il plurale (determinativi, articoli)

lo gnocco> gli gnocchi.



USI

Accanto alla forma corretta vivono nell’uso colloquiale – soprattutto in Italia settentrionale – anche le forme il gnocco e i gnocchi

ridi che mamma ha fatto i gnocchi!





GRADO DEGLI AGGETTIVI



Le qualità espresse dagli aggettivi possono essere soggette a una gradazione, secondo la misura e l’intensità. Il grado positivo indica la qualità senza alcun termine di confronto (ad esempio Carla è alta).

1. Il grado comparativo stabilisce un confronto fra due elementi. La gradazione della qualità è messa a confronto con quella posseduta da un altro termine di paragone.

I tipi di comparativo sono tre.

• Comparativo di maggioranza, che si forma aggiungendo l’avverbio più all’aggettivo qualificativo

Carla è più alta di Stefania

• Comparativo di minoranza, che si forma aggiungendo l’avverbio meno all’aggettivo qualificativo

Carla è meno alta di Stefania

• Comparativo di uguaglianza, che mette a confronto una o più qualità possedute da entrambi i termini della comparazione; il secondo termine di paragone è introdotto dagli avverbi quanto o come

Tuo fratello è educato quanto te / come te

Nel comparativo di maggioranza e di minoranza il secondo termine di paragone è introdotto dalla preposizione di o dalla congiunzione che.

Di si adopera preferibilmente quando il secondo termine di paragone è un nome o pronome non retto da preposizione, o quando è un avverbio

Sandro è più tranquillo di Luigi / di te / di prima

• Che si adopera quando il secondo termine di paragone è un nome o un pronome retto da preposizione, quando si mettono in relazione due qualità riferite allo stesso nome o quando si paragonano tra loro avverbi e verbi

Marco è più antipatico con te che con me

Giovanni è più intelligente che studioso

Giocare è più divertente che studiare

2. Il grado superlativo esprime l’intensità massima di una qualità in relazione ad altre grandezze (superlativo relativo) o in senso assoluto (superlativo assoluto).

• Il superlativo relativo è introdotto dagli avverbi più e meno preceduti dall’articolo determinativo; il gruppo di persone o cose rispetto alle quali una di esse possiede al massimo (o al minimo) grado una qualità è introdotto dalle preposizioni di, tra, fra, oppure può essere sottinteso

Mario è il più simpatico della compagnia

Fra le sue amiche, Antonella è la meno giovane

Abbiamo descritto i fenomeni più importanti

• Il superlativo assoluto si esprime:

- aggiungendo il suffisso -issimo (in pochi casi -errimo) alla radice dell’aggettivo di grado positivo

una torta buonissima

un sapore asperrimo

- premettendo all’aggettivo di grado positivo un avverbio di quantità o un avverbio qualificativo, per rafforzarne il significato

Carla è molto arzilla oggi

Il film era particolarmente bello

- premettendo all’aggettivo di grado positivo prefissi o prefissoidi come super-, iper-, ultra-, stra-, sovra-

Il pullman oggi era strapieno

- ripetendo due volte l’aggettivo di grado positivo (reduplicazione intensiva)

Riccardo è alto alto

- intensificando l’aggettivo mediante tutto

Voi siete tutti matti!

- rafforzando il significato dell’aggettivo facendolo seguire da una locuzione, da un participio presente o da un altro aggettivo di significato analogo

Gli ha fatto uno sgarbo brutto forte

Ha comprato una macchina rossa fiammante

Monica è innamorata persa di Marco

Alcuni aggettivi formano i gradi di comparativo di maggioranza e superlativo assoluto da una radice diversa rispetto a quella del grado positivo. Questa forma si definisce organica e convive a fianco di quella regolare

buono> migliore (più buono) > ottimo (buonissimo)

cattivo> peggiore (più cattivo) > pessimo (cattivissimo)

grande> maggiore (più grande) > massimo (grandissimo)

piccolo> minore (più piccolo) > minimo (piccolissimo)

Alcuni aggettivi dispongono di una forma organica per il comparativo e il superlativo, ma nell’uso comune hanno perso il rapporto con la forma base dell’aggettivo e queste forme sono spesso percepite come di grado positivo

(alto) > superiore (più alto) > supremo o sommo (altissimo)

(basso) > inferiore (più basso) > infimo (bassissimo)

(interno) > interiore (più interno) > intimo (internissimo)

(esterno) > esteriore (più esterno) > estremo (esternissimo)

Anche alcune forme organiche di superlativo (postumo, ultimo, primo, prossimo) e di comparativo (anteriore, posteriore, ulteriore) sono ormai prive di rapporto con l’originaria forma base latina e sono usate come aggettivi di grado positivo

i ragazzi esibiscono tatuaggi plateali, le ragazze bikini e tacchi ultimissimo strillo («La Repubblica»).



USI

Nell’uso popolare il superlativo relativo può essere espresso anche con gli avverbi indeclinabili meglio e peggio

il meglio vestito (= il vestito migliore)

le peggio persone (= le persone peggiori)

Questo costrutto può vantare anche qualche attestazione letteraria, come il titolo di un testo di Pier Paolo Pasolini

La meglio gioventù

ripreso dal verso di un canto alpino

L’è morto un alpino nel far la guerra / la meglio gioventù l’è sotto terra (Sul ponte di Perati)

Si tratta comunque di un costrutto da evitare nello scritto e nel parlato di una certa formalità.



STORIA

Risulta largamente attestato nel corso della tradizione letteraria, ed ebbe particolare fortuna tra Sette e Ottocento per influsso del francese, il superlativo relativo con il doppio articolo

Cosa gli mancherebbe per esser l’uomo il più felice di questo mondo, se avesse appena un pochino di giudizio? (A. Manzoni, I promessi sposi)

Nell’italiano antico era possibile costruire il superlativo relativo anche con il suffisso -issimo

E come la rosa, il più bellissimo de’ fiori, è circondata di spine (L’Ottimo Commento della Divina Commedia)

e anche rafforzare il superlativo assoluto

apparvegli uno angelo molto bellissimo e di chiaro abito (D. Cavalca, Dialogo di san Gregorio volgarizzato).





GRAMMATICALE, ANALISI vedi ANALISI GRAMMATICALE





GRANDINARE



Come tutti i verbi atmosferici, il verbo grandinare è un verbo impersonale

Grandina da mezz’ora

Se usato in senso figurato, ammette un costrutto personale, con un soggetto

Grandinavano pallottole da tutte le parti

Nei tempi composti il verbo grandinare può avere come ausiliare sia essere, sia avere.

• Quando il verbo è usato in senso proprio, la scelta è indifferente

È grandinato molto / Ha grandinato molto

• Si usa sempre l’ausiliare essere se il verbo è usato in senso figurato

Dopo che per ore erano grandinate pallottole, all’improvviso gli spari diminuirono.



VEDI ANCHE

avere o essere?





GRATIS O A GRATIS?



La forma corretta è quella senza a, che deriva da una parola latina (forma contratta di gratiis ‘per i favori’, ‘grazie alle benevolenze’)

Computer da 100 dollari, telefonate a prezzi stracciati se non addirittura gratis, telefoni cellulari semplificati e software gratuito («La Repubblica»)

La forma a gratis, attestata dalla fine dell’Ottocento e oggi comune nei livelli bassi di lingua, è sbagliata. Nella diffusione dell’errore avrà contato il parallelismo con l’espressione opposta a pagamento, ma anche la somiglianza con espressioni simili che contengono la preposizione a (a sbafo, a scrocco, a ufo).



VEDI ANCHE

a (preposizione)





GRATÙITO O GRATUÌTO?



La pronuncia corretta è gratùito, con accentazione sdrucciola, con ritrazione dell’accento rispetto all’etimo latino gratuìtum (forse sul modello di parole come circùito, che si appoggiano regolarmente alla pronuncia della base latina).

La pronuncia etimologica gratuìto, con accentazione piana, è ormai molto rara.



VEDI ANCHE

accento





GRAVE, ACCENTO vedi ACCENTO, ACUTO O GRAVE





GRECISMI



Sono grecismi le parole, i prefissi, i prefissoidi, le locuzioni e i costrutti propri della lingua greca ed entrati nell’italiano.

Le parole di origine greca presentano alcune particolarità.

• Nell’individuazione delgenere dei nomi

asma (maschile)

enfisema (maschile)

• Nella collocazione dell’accento:

- per un certo numero di grecismi, l’accento coincide nell’etimo greco nel vocabolo latino che ha fatto da intermediario verso la nostra lingua; in questi casi di solito non ci sono oscillazioni nemmeno in italiano

filosofìa

àteo

paràlisi

- altre volte invece l’intermediario latino ha un accento diverso rispetto a quello dell’etimo greco; in questi casi in italiano possono convivere entrambe le pronunce

mìmesi (secondo il modello greco) / mimèsi (secondo il modello latino)

antonomàsia (secondo il modello greco) / antonomasìa (secondo il modello latino).



VEDI ANCHE

prestiti





GRIDI O GRIDA?



La parola grido ha due plurali.

• Il plurale maschile gridi si usa per indicare i versi degli animali

i gridi dei gabbiani

i gridi dei rapaci notturni

• Il plurale femminile grida si usa quando ci si riferisce a urla, invocazioni o lamenti emessi collettivamente da esseri umani

le grida della folla

non sentivano le nostre grida d’aiuto.



USI

Il plurale maschile può essere usato anche in riferimento agli uomini, specie se isolati o comunque non considerati nel loro complesso

I gridi di guerra, costituiti da parole o brevi frasi che esortavano i combattenti in battaglia (www.gazzettadiparma.it).



STORIA

In origine la grida, derivato di gridare, era l’editto o l’avviso pubblico che i banditori gridavano pubblicamente nelle piazze e nelle strade. In seguito con questa parola si indicarono in modo più specifico i provvedimenti legislativi emanati dai governatori di Milano durante la dominazione spagnola

gli squarci che abbiam riportati delle gride contro i bravi, ne sono un piccolo, ma fedel saggio (A. Manzoni, I promessi sposi).



VEDI ANCHE

plurali doppi





GUASTO



Dal verbo guastare sono derivati in italiano due guasto, tra loro omonimi.

• Il sostantivo guasto ‘danno’, è derivato da guastare senza suffisso (come appello da appellare o manovra da manovrare)

I guasti fatti nelle campagne dalle cavallette, dalla grandine

L’automobile è ferma per un guasto al motore

• Il participio passato senza suffisso (o participio accorciato) guasto, usato nell’italiano contemporaneo solo in funzione di aggettivo qualificativo, col significato di ‘rotto’, ‘marcio’, ‘malato’

L’ascensore è guasto

Queste pesche sono guaste

Avere i denti guasti

Come participio passato di guastare, nell’italiano contemporaneo si usa soltanto guastato

All’epoca tutti pensarono che l’incidente avrebbe guastato per sempre le relazioni con Pechino («La Repubblica»).



STORIA

Il valore propriamente verbale era vivo nella lingua dei secoli scorsi

[…] perché volendosi ottenere un testo migliore di sovente s’è guasto e talvolta cambiato (B. Gamba, Serie dei testi di lingua)

e ancora oggi nell’uso popolare toscano

Il tempo s’è guasto.





I





-IARE, VERBI IN



I verbi che terminano in -iare si comportano in due modi.

• Se l’accento cade sulla i (la 1a persona singolare dell’indicativo ha la i di -iare accentata), la i si conserva

io invìo> io invii, loro inviino

io scìo> io scii, loro sciino

io avvìo > io avvii, loro avviino

• Se l’accento non cade sulla i (la 1a persona singolare dell’indicativo ha la i di -iare non accentata), la i scompare

io inìzio> io inizi, loro inizino

io stùdio > io studi, loro studino

io òdio > io odi, loro odino.



USI

Per il verbo odiare, anche se l’accento non cade sulla vocale tematica, è possibile usare alla 2ª persona singolare la forma tu odii, per distinguerla da tu odi, voce del verbo udire

mi odio più di quanto tu mi odii (P. Valduga, Cento quartine e altre storie d’amore).





IATO



Lo iato (dal latino hiatum ‘apertura’) è un gruppo di due vocali consecutive pronunciate in modo distinto e appartenenti a due sillabe diverse. Possiamo dunque considerarlo come il contrario del dittongo.

Lo iato si ha:

- quando nessuna delle due vocali è i o u

meandro, teologo, boa

- quando una delle due vocali è i o u accentata e l’altra vocale è a, e, o

mormorìo, tùa, caffeìna

- nelle parole composte, quando è evidente la distinzione tra prefisso e base

riecco (prefisso ri)

triennio (prefisso tri)

antiacido (prefisso anti).



VEDI ANCHE

sillabe, divisione in





IBERISMI vedi PRESTITI





-IFICARE



Il suffisso verbale -ificare, derivato dal latino -ficare (a sua volta da facere ‘fare’), si usa con il significato di ‘compiere un’azione, fare, rendere’ sia in verbi derivati direttamente dal latino (edificare, fruttificare, santificare), sia in verbi formati modernamente

deserto > desertificare

dolce > dolcificare

tono > tonificare

Molte delle parole di coniazione moderna sono prestiti dal francese (così ad esempio codificare, mistificare, mummificare).

In alcuni casi i verbi derivati partono da una base più vicina all’etimo latino

ampio> amplificare (dal latino amplus)

esempio > esemplificare (dal latino exemplum).



VEDI ANCHE

derivate, parole





-IGLIA- O -ILIA-?



Alcuni aggettivi presentano una doppia forma

familiare / famigliare, filiale / figliale, consiliare / consigliare

Le due varianti, assolutamente equivalenti dal punto di vista del significato, sono entrambe pienamente accettabili, ma quelle in -ilia- risultano oggi molto più usate.



STORIA

C’è una precisa motivazione storica per l’esistenza di coppie di questo genere. Le basi nominali come famiglia, figlio e consiglio sono di origine popolare e quindi hanno subito alcune trasformazioni fonetiche rispetto alle parole latine da cui hanno origine (familiam, filium, consilium); invece i derivati come familiare, filiale e consiliare sono parole ricalcate direttamente sul modello del latino (familiaris, filialis, consiliaris). In seguito, l’influsso delle basi nominali ha portato alla nascita delle forme parallele famigliare, figliale e consigliare.





ÌLARE O ILÀRE?



La pronuncia corretta è ìlare, con la stessa accentazione sdrucciola della parola latina da cui deriva (hìlaris). La pronuncia ilàre è dovuta a un avanzamento dell’accento sul modello degli aggettivi in -are come regolare, familiare, popolare ecc.



VEDI ANCHE

accento





ÌMPARI O IMPÀRI?



Si tratta di due omografi.

• L’aggettivo ìmpari ‘diseguale’ conserva l’accentazione sdrucciola della parola latina da cui deriva (ìmpar)

una sfida ìmpari, come quella tra Davide e Golia

• Impàri, con accentazione piana, è invece la 2a persona singolare del presente indicativo del verbo imparare

più sbagli, più impàri.



USI

La pronuncia impàri per l’aggettivo è scorretta, ed è dovuta a un avanzamento dell’accento sul modello dell’aggettivo pari.

L’accentazione è sdrucciola anche per l’aggettivo dìspari (dal latino dìspar).



STORIA

Nell’italiano letterario dei secoli scorsi sono attestate anche le forme degli aggettivi impàri e dispàri con accentazione piana

Di pugna impàri, e di spietato assalto (A. Manzoni, Adelchi)

Vidi due vecchi in abito dispàri (D. Alighieri, Purgatorio).



VEDI ANCHE

accento





IMPERATIVO



L’imperativo è un modo verbale finito che esprime un comando, un ordine, una richiesta, un invito, un divieto. Si trova soltanto nelle proposizioni principali (volitive e esclamative); ha solo il tempo presente e la 2a persona singolare e plurale

parla, parlate; vieni, venite; corri, correte

Le persone mancanti sono sostituite in vario modo.

• Per la 1a persona, quando il parlante vuole rivolgersi a sé stesso può usare la 1a persona plurale del congiuntivo esortativo o la 2a persona singolare dell’imperativo

Carlo, stiamo tranquilli! / Carlo, stai tranquillo!

• Per la 3a persona singolare e plurale e per la 1a persona plurale si ricorre al congiuntivo esortativo

Quell’uomo se ne vada!

Che facciano silenzio!

Smettiamo questa scena pietosa!

In alcuni verbi (come gli ausiliari essere e avere o i verbi servili sapere e volere) il congiuntivo sostituisce anche la 2a persona singolare e plurale dell’imperativo. Per la 2a persona plurale si usano le forme regolari (siate, abbiate, sappiate, vogliate). Per la 2a singolare si usano, invece, le antiche forme sii, abbi, sappi, vogli ormai scorrette come forme del congiuntivo e di fatto specializzate come forme dell’imperativo

Sii buono: falla finita!

Se sei una brava persona, abbi rispetto del loro dolore

Sappi che è tutto vero

Voglimi bene lo stesso!

Per il verbo credere, il congiuntivo sostituisce solo la 2a persona plurale dell’imperativo negativo

Non crediate che sia facile!

Nell’imperativo negativo la 2a persona singolare è sostituita dall’infinito

non parlare!, non bere!, non alzarti!

Il futuro dell’imperativo può essere espresso con il cosiddetto futuro iussivo (futuro semplice, indicativo)

rimarrai in casa a studiare / rimarrete in casa a studiare.



DUBBI

Per la 2a persona singolare dei verbi stare, andare, fare, dare si usano nell’italiano contemporaneo due forme:

- la forma piena

stai, vai, fai, dai

- la forma con l’apostrofo che indica il troncamento

sta’, va’, fa’, da’

Le forme originarie sta, va, fa, da, molto diffuse nell’italiano antico, sono da considerarsi ormai arcaiche e come tali non più utilizzabili (se non in forme cristallizzate come la locuzione sostantivata va e vieni). Semplicemente scorrette, e dunque inaccettabili, sono le forme accentate stà, và, fà, dà.



USI

Mentre nell’imperativo affermativo i pronomi atoni vengono uniti al verbo sempre alla fine (amalo, rispondimi, guardaci), nell’imperativo negativo possono trovarsi sia prima, sia dopo il verbo

non lo amare / non amarlo, non lo fate / non fatelo

Il secondo tipo è oggi in forte espansione, ma il primo, sostenuto da un’ampia presenza nella tradizione letteraria otto-novecentesca, rimane ancora quello più diffuso.



STORIA

Nell’italiano antico anche l’imperativo affermativo poteva essere preceduto dal pronome atono, purché non si trovasse all’inizio di una frase

Or ti consuma e piangi (F. Petrarca, Canzoniere)

A partire dal Settecento si cominciò a usare questo imperativo anche a inizio di frase, soprattutto nel melodramma, nella poesia e nella tragedia (per questo è detto imperativo tragico)

T’arresta, infido (G. Rossini, Armida).



VEDI ANCHE

personali, pronomi





IMPERATIVO NEGATIVO



L’imperativo negativo forma la 2a persona singolare con non + infinito

Non parlare Ada, non dire nulla. Non ti muovere (M. Mazzantini, Non ti muovere)

«Va là, va là non pensarci» scherzò Giacomelli (D. Buzzati, Sessanta racconti)

In tutti gli altri casi, si forma con l’aggiunta della negazione alla forma dell’imperativo

Non provate a mettere in dubbio quello che dico!

Non andate in giro da soli!

oppure del congiuntivo esortativo, in tutti i casi in cui sostituisce l’imperativo

Non siate tristi per la mia assenza!

Non abbiate paura!

Non vogliate dar retta a queste sciocchezze!



La 2a persona plurale dell’imperativo negativo dei verbi pensare e credere è resa con non + congiuntivo presente

Lo so quanto voi, non crediate (E. Brizzi, Jack Frusciante è uscito dal gruppo)

Non pensiate male, per carità!



USI

A differenza dell’imperativo affermativo, nell’imperativo negativo i pronomi possono trovarsi sia dopo sia prima del verbo

non dirglielo / non glielo dire

non muoverti / non ti muovere

non siatelo / non lo siate



Entrambe le forme sono corrette, anche se la tradizione grammaticale ha preferito la forma con il pronome messo prima anziché quella con il pronome messo dopo il verbo, oggi più diffusa nell’uso comune.





IMPERFETTO, CONGIUNTIVO



L’imperfetto congiuntivo è un tempo verbale che si usa sia nelle proposizioni principali, sia nelle proposizioni subordinate.

• Nelle proposizioni principali può esprimere:

- un desiderio (congiuntivo desiderativo)

Fossimo tutti promossi…

- un dubbio (congiuntivo dubitativo)

Mario non ha mai parlato: che stesse male?

• Nelle proposizioni subordinate segue le regole della consecutio temporum: si usa per indicare contemporaneità rispetto a un verbo al passato nelle





USI

Scorretto, anche se sempre più diffuso nel parlato e negli scritti meno formali, l’uso del congiuntivo imperfetto con la funzione di congiuntivo esortativo al posto del congiuntivo presente, in origine tipico del parlato centromeridionale

*Stesse attento che non incriminano lui (www.libero-news.it).





IMPERFETTO, INDICATIVO



L’imperfetto indicativo è un tempo verbale che indica un’azione avvenuta nel passato e considerata nel suo svolgersi, nella sua durata, senza riferimento al suo inizio, alla sua conclusione o al suo scopo.



L’imperfetto indicativo svolge diverse funzioni.

• Descrive un’azione evidenziandone lo svolgimento (imperfetto descrittivo)

Camminavo sotto la pioggia da ore

• Descrive un’azione ripetuta o abituale (imperfetto iterativo)

Faceva sempre colazione con pane e burro

• Descrive un’azione cogliendone gli aspetti più dinamici e degni di essere raccontati (imperfetto narrativo o storico o cronistico)

All’improvviso prendeva la pistola e apriva il fuoco

In questo caso, l’imperfetto ha lo stesso valore del passato remoto, dato che descrive un’azione puntuale conclusa, senza legami con il presente.

• Descrive un’azione non portata a termine, ma soltanto progettata, desiderata o temuta (imperfetto conativo)

Per poco non vincevamo il campionato

• Esprime una richiesta o un desiderio nel presente, in modo educato e dimesso (imperfetto di modestia o attenuativo)

Mi scusi, volevo domandarle una cosa

• Nella protasi e/o nella apodosi del periodo ipotetico dell’irrealtà (III tipo), esprime un fatto che non è successo (imperfetto irreale o ipotetico o controfattuale)

Se me lo dicevi, non sarei venuto

Se me lo avessi detto, non venivo

Se me lo dicevi, non venivo

Si tratta (specie nell’ultimo caso) di usi propri del parlato e dello scritto informale, sconsigliabili quando la situazione comunicativa richiede un uso sorvegliato della lingua.

• Descrive un’azione avvenuta in un mondo inventato, ed è tipico dei racconti di sogni e di universi di fantasia come quelli creati dai bambini nei loro giochi (imperfetto onirico e ludico)

Allora andavo su Marte e incontravo Giulio Cesare

• Descrive, come il condizionale passato, un’azione futura in un contesto di eventi passati (imperfetto prospettivo)

Mi disse che Giulia partiva per la Scozia il giorno dopo.



STORIA

Per ragioni etimologiche (latino amabam), nell’italiano antico e a lungo nella tradizione letteraria, la 1a persona singolare dell’indicativo imperfetto era uguale alla 3a

Io era tra color che son sospesi (D. Alighieri, Inferno)

Senza accorgermi, mi trovava fuori di casa (U. Foscolo, Ultime lettere di Jacopo Ortis).





IMPERSONALI, VERBI



I verbi impersonali sono verbi usati senza un riferimento specifico a una persona che ne sia il soggetto. Si usano alla 3a persona singolare dei modi finiti e in tutti i modi indefiniti.



Sono verbi di vario tipo.

• verbi atmosferici come piovere, nevicare, tuonare, lampeggiare, grandinare, gelare, imbrunire, albeggiare

piove, nevicherà, tuonò, grandinava, avrebbe albeggiato

e locuzioni di significato analogo formate da fare + aggettivo / sostantivo

fa caldo, fa notte, fa giorno, fa bello

• Verbi che formano una proposizione soggettiva come sembrare, parere, accadere, succedere, bastare, bisognare, importare, toccare, dispiacere

Sembra che arrivi il sole

È successo che tuo fratello si è ammalato

Bastava fare il bravo

• Il verbo essere + aggettivo / avverbio, che dà vita a una proposizione soggettiva

È possibile che faccia tardi

È bene che ci sia una donna

o combinato con espressioni temporali, come

È una vita che ti aspetto

È da due settimane che non vedo Paolo

• Alcuni verbi in forma passiva che indicano un permesso o un divieto, come essere concesso, essere dato, essere permesso, essere vietato, essere proibito

È dato sapere cosa sta succedendo?

È proibito entrare

I verbi che formano una proposizione soggettiva come sembrare, parere, risultare, accadere, succedere possono trovarsi in proposizioni sia implicite, sia esplicite.

• Si trovano in una proposizione implicita:

- quando il significato della frase è pienamente impersonale

sembra di volare, successe di perdere la strada

- quando il soggetto logico della proposizione principale coincide con il soggetto grammaticale della proposizione soggettiva

Mi sembra di star meglio (= a me sembra che io stia meglio)

Gli succede di svegliarsi di notte (= a lui succede che lui si svegli di notte)

• Si trovano in una proposizione esplicita:

- quando la proposizione soggettiva ha un soggetto più o meno specifico

Sembra che i barbari siano arrivati

- quando l’azione espressa nella proposizione soggettiva è posteriore

Gli sembrò che non avrebbe ceduto

Con i verbi che indicano apparenza come sembrare, parere, risultare, apparire, il costrutto esplicito può essere trasformato in implicito se il soggetto della proposizione soggettiva diventa il soggetto della proposizione principale e il verbo si trasforma da impersonale a personale

Sembra che il computer si sia acceso > Il computer sembra essersi acceso

I due costrutti possono essere anche coordinati tra loro

Gli sembrava di stare meglio e che il raffreddore gli fosse passato

Ci sono poi costrutti verbali impersonali che si possono creare con qualunque verbo, ricorrendo a diverse modalità.

• Il si impersonale (se il verbo è intransitivo o transitivo senza il complemento oggetto espresso)

A casa tua si mangia sempre bene

• La 3a persona singolare di un verbo in forma passiva (soprattutto con verbi che esprimono una dichiarazione, un’idea, un permesso, un divieto)

È stato detto che il problema non era grave

• I pronomi indefiniti uno, qualcuno

Qualcuno non era d’accordo

• La 2a persona singolare o la 3a persona plurale

Vatti a fidare!

Dicono che è arrivato un nuovo ispettore.



DUBBI

Nei tempi composti dei verbi impersonali si usa l’ausiliare essere

è sembrato, era successo, sarebbe bastato

Solo con i verbi atmosferici si può usare sia l’ausiliare essere sia l’ausiliare avere, senza nessuna sostanziale differenza di significato

Ha piovuto per due giorni / È piovuto per due giorni

Non avendo un soggetto di riferimento, la concordanza del participio passato resta al maschile singolare

È sembrato che Giulia sorridesse.



VEDI ANCHE

avere o essere?





IMPROPRIE, INTERIEZIONI vedi INTERIEZIONI PRIMARIE





IN (PREPOSIZIONE)



La preposizione semplice in può presentarsi in diverse forme.

Quando si trova prima di un articolo determinativo, si fonde con l’articolo, dando origine alle preposizioni articolate

nel, nello, nella, nei, negli, nelle

La preposizione in può svolgere diverse funzioni.

• Collegare due elementi, introducendo diversi tipi di complementi indiretti



COMPLEMENTO DI >>>STATO IN LUOGO Lo trovi in stazione

COMPLEMENTO DI >>>MOTO A LUOGO Torniamo in Italia

COMPLEMENTO DI >>>MOTO PER LUOGO Passò in corridoio come un fulmine

COMPLEMENTO DI >>>TEMPO DETERMINATO Nel mese di aprile si seminano i pomodori

COMPLEMENTO DI >>>TEMPO CONTINUATO Scriverò il nuovo libro in due mesi

COMPLEMENTO >>>PREDICATIVO DELL’OGGETTO Gli ho dato in dono un cellulare

COMPLEMENTO DI >>>MATERIA Tubi in titanio

COMPLEMENTO DI >>>LIMITAZIONE Paolo è bravo in italiano

COMPLEMENTO DI >>>MEZZO O STRUMENTO Ho viaggiato in treno

COMPLEMENTO DI >>>MODO O MANIERA Bisogna fare in fretta

COMPLEMENTO DI >>>MISURA Siamo in venti

COMPLEMENTO DI >>>PREZZO O STIMA Ti tengo in grande considerazione

COMPLEMENTO DI >>>CAUSA Esulto nel ricordo della vittoria

COMPLEMENTO DI >>>FINE O SCOPO Mandarono l’autoambulanza in soccorso dei feriti

COMPLEMENTI DI >>>VANTAGGIO E SVANTAGGIO L’ho fatto nel tuo interesse; L’ha fatto in spregio di te



• Collegare due frasi distinte, introducendo una proposizione temporale implicita

è inciampato nel girarsi verso di lei.



USI

La preposizione in si può usare dopo il cognome da nubile, davanti al cognome del marito

Chiara Rossi in Bianchi

Per indicare stato in luogo, nell’italiano contemporaneo si usa la preposizione in con i nomi di vie, piazze, regioni e nazioni; si usa invece la preposizione a con i nomi di città

in via Quasimodo, in piazza Unità d’Italia, in Friuli, nel Molise, in Islanda

a Milano, a Roma, a Venezia, a Trieste

Nel registro formale e ufficiale, tuttavia si può usare anche in con i nomi di città, soprattutto dopo un nome che indica una professione

Carlo De Stefano ingegnere in Torino

Con i nomi di vie e piazze è ormai normale anche l’uso di a, originariamente diffuso a Roma e nell’Italia meridionale

a via Garibaldi, a piazza Emanuele Filiberto.



VEDI ANCHE

preposizioni





IN- (PREFISSO)



Il prefisso in- (dal latino in-) può assumere in italiano due diversi valori.

• Può indicare mancanza, privazione, contrarietà, opposizione in parole derivate dal latino (inutile, insano) o formate modernamente (inorganico, inconsapevole), in cui il secondo elemento può essere un sostantivo, un aggettivo, un participio presente o un participio passato

esperienza > inesperienza

organico > inorganico

curante > incurante

difeso > indifeso

• Può essere usato per la formazione di verbi parasintetici derivati dal latino (incurvare, incorporare) o formati modernamente a partire da un sostantivo o da un aggettivo

pantano > impantanarsi

geloso> ingelosirsi

oppure per formare verbi da altri verbi: in questi casi la derivazione è per lo più avvenuta già in latino e il prefisso conserva il valore originario della preposizione in ‘dentro’ (indurre, influire, infondere), significato che può avere anche in alcuni derivati da sostantivi (incarcerare, incassare, ingabbiare).

Davanti a parole che cominciano con l-, m- o r-, la n del prefisso si assimila al suono iniziale della parola seguente (in- + l > ill-, in + m > imm-, in + r > irr-)

logico > illogico

medesimo > immedesimarsi

razionale > irrazionale

Davanti a parole che iniziano con b- o p-, la n diventa m

possibile > impossibile

borghese> imborghesirsi

Nei verbi parasintetici, in combinazione con parole che cominciano con s + consonante, la n può scomparire (soprattutto quando il verbo esisteva già in latino)

istruire, istituire, ispezionare, istigare

oppure conservarsi (soprattutto quando il verbo si è formato in italiano)

installare, instaurare, inscenare, instradare

In alcuni casi le due forme convivono assumendo due distinti significati

ispirare (‘suscitare un pensiero, un sentimento’) / inspirare (‘immettere aria dentro’)

Nelle stesse condizioni, la n si conserva sempre negli aggettivi che hanno una connotazione negativa

inscusabile, inscindibile, inspiegabile.



STORIA

Nella lingua letteraria dei secoli scorsi erano frequenti parole che cominciavano con le forme non assimilate inl-, inp-, inr- anche se spesso si tratta solo di un fatto grafico senza una reale corrispondenza nella pronuncia

Dio vede tutto, e tuo veder s’inluia (D. Alighieri, Paradiso)

Bolognesi e aretini furon presi assai, e tutti gl’inpiccarono (D. Compagni, Cronica)

Posto che possibile fosse, sarebbe inrazionale (D. Alighieri, Convivio).



VEDI ANCHE

derivate, parole





-INA, FEMMINILE IN



In alcuni nomi che hanno l’alternanza di genere e di significato, il femminile si ottiene con il suffisso -ina, che in questi casi non ha un reale valore diminutivo

gallo > gallina

eroe > eroina

zar > zarina.



USI

Fino a non molto tempo fa, i nomi di origine inglese in -er potevano formare il femminile in -ina

speaker > speakerina

leader > leaderina

ma si tratta di forme ormai in disuso; oggi si preferisce la forma invariata accompagnata dall’articolo o dall’aggettivo femminile

la speaker, una brava leader.



VEDI ANCHE

plurale dei nomi





INCÀVO O ÌNCAVO?



La pronuncia corretta è incàvo, con accentazione piana. La parola deriva infatti dal verbo incavare, la cui prima persona dell’indicativo presente è io incàvo.

La accentazione sdrucciola ìncavo è dovuta a una errata ritrazione dell’accento e deriva probabilmente dal modello dell’aggettivo còncavo.



VEDI ANCHE

accento





INCIAMPARE: AVERE O ESSERE?



Il verbo inciampare può essere usato, nei tempi composti, sia con l’ausiliare essere, sia con l’ausiliare avere (la prima soluzione appare oggi quella più diffusa)

Correvo e sono inciampato

Ha inciampato nel suo peggior nemico

In base alle norme della concordanza, quando si usa l’ausiliare essere il participio passato deve avere lo stesso genere e lo stesso numero del soggetto

Chiara è inciampata su un sasso / Chiara ha inciampato su un sasso.



VEDI ANCHE

avere o essere?





INCIDENTALI, PROPOSIZIONI



Nell’analisi del periodo, le proposizioni incidentali (dette anche parentetiche) sono proposizioni coordinate o subordinate costituite da una frase (detta anche inciso) posta all’interno di un’altra frase.

Di solito sono racchiuse tra due virgole, due trattini o due parentesi tonde

Luca, mi pare, arriverà domani

Il suo migliore piazzamento – ci risulta – è stato un terzo posto

Giovanni, Claudio e (se vogliamo essere sinceri) Anna sono i veri responsabili

Le proposizioni incidentali possono trovarsi anche tra la fine di un’altra frase e un segno di punteggiatura forte (il punto) o intermedio (due punti e punto e virgola). In questi casi, l’inizio dell’inciso può essere segnalato solo dalla virgola

Il treno è già arrivato, mi sembra

Il treno è già arrivato, mi sembra: guarda là

Il treno è già arrivato, mi sembra; non ti conviene salire?

Le proposizioni incidentali si costruiscono in maniera diversa a seconda che siano primarie o secondarie.

• Le proposizioni incidentali primarie non hanno alcun legame formale con la frase nella quale sono inserite e hanno il verbo all’indicativo, al congiuntivo, al condizionale o al gerundio

Le loro azioni, a quanto pare, non sono efficaci

Tu ed io – sembrerebbe – siamo molto simili

Tra poco – voglia il cielo! – Mauro avrà finito i compiti

I due (stando alle indiscrezioni) si sposeranno l’anno prossimo

• Le proposizioni incidentali secondarie, invece, hanno un legame sintattico con la frase nella quale sono inserite. Sono introdotte da una congiunzione coordinativa (e, o) o subordinativa (come, se, sebbene, che) e hanno il verbo all’indicativo, al congiuntivo, al condizionale o all’infinito

L’unico assente, e non poteva essere altrimenti, era Luigi

La vittoria (se non sbaglio) è imminente

Quel tuo amico – come dire – non ci piace.



USI

Quando una proposizione incidentale – anteposta o posposta – introduce l’indicazione in una battuta di dialogo, il verbo precede quasi sempre il soggetto

«Eccoci arrivati» dice Luigi

«Dove sono andati?» chiese lei.





INCOATIVI, VERBI



I verbi incoativi sono verbi della III coniugazione che presentano l’inserimento dell’interfisso -isc- tra la radice e la desinenza.

Questo ampliamento avviene solo in alcune voci.

• Nella 1a e 2a persona singolare e nella 3a persona singolare e plurale dell’indicativo presente

fin-isc-o, cap-isc-i, prefer-isc-e, contribu-isc-ono

• Nella 1a e 2a persona singolare e nella 3a persona singolare e plurale del congiuntivo presente

defin-isc-a, favor-isc-a, obbed-isc-a, sment-isc-ano

• Nella 2a persona singolare e 3a persona singolare e plurale dell’imperativo

inser-isc-i!, guar-isc-a!, reag-isc-ano!



STORIA

Questi verbi si chiamano incoativi per analogia con i verbi latini in -sco come senesco ‘comincio a invecchiare’ o pallesco ‘comincio a impallidire’, che indicano l’inizio di un’azione (dal latino incohare ‘cominciare’). Pur avendo conservato il nome, questi verbi non hanno più questo valore.





INDEFINITI, AGGETTIVI



Gli aggettivi indefiniti sono aggettivi determinativi che indicano qualcuno o qualcosa in modo generico e indeterminato.

A seconda del significato si possono suddividere in quattro categorie: singolativi, collettivi, quantitativi e negativi.

1. Gli aggettivi indefiniti singolativi indicano una persona o una cosa considerandola in modo singolo, individuale

qualche spicciolo, alcuni momenti, certo languore, tale decisione, altri uomini, la casa altrui

Le forme più comuni sono quelle indicate nello schema qui sotto





• Le forme certuno e taluno si usano soltanto nel registro formale o burocratico

Taluni documenti non sono validi

• Tale può avere anche valore di aggettivo dimostrativo

tale circostanza (= questa circostanza)

• Qualche si usa solo al singolare

qualche uomo, qualche casa

per rafforzarne il significato si può combinare con l’articolo indeterminativo

un qualche dubbio, una qualche soluzione

• Con i nomi al plurale si usa alcuni

qualche momento / alcuni momenti, qualche pagina / alcune pagine

La forma singolare alcuno può essere usata in una frase negativa al posto di nessuno

Non vedo nessun problema / Non vedo alcun problema (oppure problema alcuno)

Solo nella tradizione letteraria si trova usata anche in frasi positive

Se voi, don Gesualdo, trovaste di collocarlo in alcuno dei vostri negozi, fareste un affare d’oro! (G. Verga, Mastro-don Gesualdo)

Al plurale, invece, è piuttosto comune anche nelle frasi positive, di solito seguito da un complemento partitivo o da una proposizione relativa

Questi sono solo alcuni dei problemi rilevati

Ce ne sono alcune che non avevo mai visto

• Certo ha il valore di aggettivo indefinito se usato prima del nome; se usato dopo il nome, ha il significato di ‘sicuro’

Secondo certe testimonianze, sarebbe ancora vivo (= alcuni dicono che sia ancora vivo)

Testimonianze certe lo danno per vivo (= siamo sicuri che sia ancora vivo)

Anche certo si può usare con l’articolo indeterminativo per rafforzare un’espressione indefinita

un certo appuntamento, una certa Anna

Certo indica qualcuno o qualcosa di cui non si conosce niente di preciso; qualche indica qualcuno o qualcosa di cui si potrebbero conoscere alcune caratteristiche (ad esempio il numero, la quantità)

In aula c’erano certe persone (= persone completamente sconosciute)

In aula c’era qualche persona (= un numero esiguo di persone)

In altri casi, certo può avere un significato allusivo o eufemistico per indicare qualcuno o qualcosa di sconveniente

Ho saputo certe cose su di lui…

ma anche un valore accrescitivo

Ha certe braccia

o spregiativo

Lui non frequenta certe gente

2. Gli aggettivi indefiniti collettivi indicano un insieme di persone o cose, considerandolo nella sua totalità oppure nella sua genericità

tutto il mondo, ogni donna, ciascun albero, qualunque giorno

Le forme più comuni sono quelle indicate nello schema qui sotto





• La forma cadauno si usa nello scritto formale, soprattutto con valore di pronome distributivo

Al prezzo di un euro cadauno

• Qualunque e qualsiasi hanno lo stesso significato e si equivalgono nell’uso; qualsivoglia si usa soprattutto nello scritto

Qualunque persona saprebbe farlo funzionare

Mi va bene qualsiasi lavoro

Completamente abusivi, in quanto sprovvisti di qualsivoglia autorizzazione comunale («Il Resto del Carlino»)

Davanti al nome indicano un insieme nella sua totalità

qualunque uomo, qualsiasi uomo

qualunque vestito, qualsiasi vestito

dopo il nome (che deve essere preceduto dall’articolo indeterminativo) assumono un significato vagamente spregiativo, indicando banalità, mediocrità o casualità

un uomo qualunque, un uomo qualsiasi (= un uomo senza particolari pregi)

un vestito qualunque, un vestito qualsiasi (= preso a caso: l’uno vale l’altro)

Qualunque, qualsiasi, qualsivoglia sono sempre invariabili, e possono accompagnarsi a un nome plurale solo se lo seguono

Non servono leggi qualunque (non qualunque leggi)

Qualunque, qualsiasi e qualsivoglia, se anteposti, possono avere l’articolo indeterminativo (un qualunque amico, ma anche qualunque amico), mentre gli altri aggettivi indefiniti collettivi non possono avere l’articolo.

• Tutto può essere usato sia con l’articolo determinativo, sia con l’indeterminativo

tutti gli amici

è tutta una messa in scena

3. Gli aggettivi indefiniti quantitativi indicano una quantità generica

poco sole, tante piante, molti pericoli, troppo smog, parecchie squadre

Le forme più comuni sono quelle indicate nello schema qui sotto





• Tutto ha un valore accrescitivo quando si combina con un nome o un’intera espressione di valore aggettivale

Claudio è tutto pepe (= molto vivace)

Laura è tutta casa e chiesa (= dedita alla famiglia e molto religiosa)

La concordanza può essere sia con il soggetto, sia con il nome che segue

Federico è tutto barba / Federico è tutta barba

• Poco, molto, tanto, troppo preceduti dall’articolo determinativo rafforzano e specificano il dato quantitativo

I molti amici di Francesco gli vogliono tutti bene (= tutti i numerosi amici)

Molti amici vogliono bene a Francesco (= un numero alto ma imprecisato)

Le poche cose che mi fanno felice (= tutte le cose)

Poche cose mi fanno felice (= un numero esiguo ma imprecisato)

4. Gli aggettivi indefiniti negativi conferiscono alla frase un significato negativo

nessun animale, alcun problema, non una mano

Le forme più usate sono quelle riportate nello schema qui sotto





• Nullo si usa oggi solo come aggettivo qualificativo con il valore di ‘inefficace, vano, non valido’

Quella strategia si è rivelata nulla

Un atto nullo

Gli aggettivi negativi posti prima del verbo non possono essere rafforzati da un’altra negazione

Nessun computer funziona (non nessun computer non funziona)

Se si trovano dopo il verbo, invece, richiedono sempre una seconda negazione

Non ho nessun computer (non ho nessun computer)

Se però sono usati in alternativa a un altro aggettivo indicante quantità, non richiedono la seconda negazione

Ho poca, o nessuna, fiducia in lui.



USI

Negli aggettivi indefiniti composti di uno (nessuno, alcuno, ciascuno ecc.) l’alternanza con le forme soggette a troncamento (nessun, alcun, ciascun) segue le stesse regole che valgono per l’articolo indeterminativo

nessun esame, alcun ministro, ciascuno straniero

Al femminile, davanti a nome iniziante per vocale, si può usare anche la forma con elisione (piuttosto rara nell’italiano contemporaneo)

nessuna idea / nessun’idea

Tale e quale possono essere soggetti a troncamento (ma si tratta di forme non molto comuni nell’italiano contemporaneo)

una tale analisi / una tal analisi

un certo quale languore / un certo qual languore

Le forme soggette a troncamento sono presenti in alcune parole con univerbazione

talora, qualora, talvolta, qualvolta

e in alcune espressioni cristallizzate

in tal modo, qual buon vento?



STORIA

Numerose sono le forme della tradizione letteraria non più in uso nell’italiano contemporaneo; si possono citare ciascheduno (= ciascuno), cotanto (= tanto), cotale (= tale), veruno, niuno, nullo (= nessuno) e la forma punto (= nessuno), ormai limitata all’uso regionale toscano

Ciascheduna cosa la quale l’uomo fa (G. Boccaccio, Decameron)

Cotale fu la mormorazione (G. Pascoli, Poemi italici)

E parmi, che pur dianzi / fosse ’l principio di cotanto affanno (F. Petrarca, Canzoniere)

Amor ch’a nullo amato amar perdona (D. Alighieri, Inferno)

Bevono pochissimi o punti liquori (R. Fucini, Le veglie di Neri).





INDEFINITI, MODI vedi MODI DEL VERBO





INDEFINITI, PRONOMI



I pronomi indefiniti sono pronomi che indicano qualcuno o qualcosa in modo generico e indeterminato. Come gli aggettivi indefiniti, i pronomi indefiniti si possono suddividere in quattro categorie: singolativi, collettivi, quantitativi, negativi.

1. I pronomi indefiniti singolativi indicano una persona o una cosa singola in modo non precisato

alcuni sono già arrivati

Oltre alle forme desunte dagli aggettivi indefiniti singolativi, esistono forme proprie





• Il pronome uno e i suoi composti (ciascuno, nessuno ecc.) non sono mai soggetti a troncamento

uno esulta, ciascuno ama, nessuno di voi

tranne che davanti all’avverbio altro

qualcun altro, nessun altro

Uno e altro danno vita a diversi nessi correlativi (correlative, congiunzioni): altro […] altro, l’uno […] l’altro, gli uni […] gli altri

Altro è vincere, altro è perdere

L’uno arrivava, l’altro scappava

Gli uni mangiano, gli altri bevono

In frasi affermative, il singolare uno può anche non avere l’articolo determinativo

Uno dice una cosa, l’altro la nega

• Altri è un pronome che si usa soltanto per il soggetto maschile singolare ed è tipico del registro formale

Altri verrà a sostenere la sua causa

• Quando qualcosa regge un verbo al tempo composto, il participio passato del verbo può avere la concordanza sia al maschile del genere grammaticale del pronome, sia al femminile di cosa

Qualcosa è successo

Qualcosa è successa

Se il participio precede, si usa quasi sempre il maschile

È successo qualcosa?

quando, invece, regge un aggettivo partitivo, la concordanza è sempre al maschile singolare

qualcosa di brutto è successo

La forma separata (e più antica) qualche cosa ha preferibilmente la concordanza al femminile singolare

Qualche cosa è successa

Qualche cosa di bello è successa

Qualcosa presenta anche le forme alterate tipiche del registro informale qualcosina, qualcosetta, qualcosuccia

Ranieri conferma: «Rinforzi? In mezzo manca qualcosina» (www.lastampa.it)

2. I pronomi indefiniti collettivi indicano un insieme, considerato nella sua totalità oppure nella sua genericità

tutti sono stati avvertiti

Oltre alle forme desunte dagli aggettivi indefiniti collettivi, esistono forme proprie





• Tutto può essere collegato a un aggettivo numerale cardinale con la congiunzione e

tutti e due, tutte e tre, tutti e sei

Piuttosto frequente, in questi casi, anche la forma con elisione

Comunque ci sei riuscito ad averci tutt’e due! (C. Comencini, Il cappotto del turco)

Solo in questa finale 1927 giocarono tutt’e quattro! (www.ubitennis.com)

Tutto è soggetto a elisione anche in alcune locuzioni avverbiali

tutt’a un tratto, tutt’al più, tutt’intorno, tutt’altro

3. I pronomi indefiniti quantitativi indicano una quantità indeterminata. Le forme sono le stesse degli aggettivi indefiniti quantitativi: poco, tanto, molto, troppo, alquanto, parecchio, altrettanto

Molti non sanno sciare

• Molto, poco, tanto possono essere soggetti ad alterazione

Gli piace moltissimo

Sto un pochino meglio

Mi manchi tantissimo

Poco è soggetto a troncamento nella forma un po’ (segnalata dall’apostrofo)

Ci vuole un po’ di sale

Tanto e quanto sono soggetti a elisione davanti alla 3a persona singolare del presente indicativo del verbo essere

tant’è, quant’è

4. I pronomi indefiniti negativi negano completamente qualcosa. Le forme sono nessuno, niente, nulla

Continueremo a non capirci niente

Non ho visto nessuno

Non si sentiva nulla

• Tutte e tre queste forme possono essere usate con valore affermativo in frasi interrogative o ipotetiche

Hai sentito niente?

C’è nessuno che possa aiutarti?





INDETERMINATIVI, ARTICOLI



L’articolo indeterminativo si usa in riferimento a un elemento che fa parte di una categoria di persone, animali, oggetti, concetti

Un uomo si aggira per le strade

Una parola di conforto sarebbe importante

o in riferimento a qualcuno o qualcosa introdotto nella frase come elemento nuovo

Vedrai un uomo

Aspettiamo un’idea innovativa

Le forme dell’articolo indeterminativo, che ha soltanto il singolare, sono le seguenti





L’articolo maschile singolare uno si usa:

- davanti a parole che cominciano con i o j con il valore di semiconsonante, gn di gnomo, ps, pn, s seguita da consonante, sci-, sce-, x, y, z

uno iettatore

uno juventino

uno gnocco

uno psicologo

uno pneumotorace

uno storico

uno sciocco

uno xilofono

uno yen

uno zio

- davanti a parole che cominciano con una consonante seguita da un’altra consonante (diversa da l o r)

uno pterodattilo

uno ’ndranghetista

ma un flusso, un gradino

La forma con troncamento un si usa in tutti gli altri casi

un amico

un dado

un terreno

un erede

L’articolo femminile singolare una si usa davanti a parole che cominciano con consonante

una macchina

una scienza

una casa

Davanti a parole che cominciano per vocale l’articolo una è soggetto a elisione e diventa un’

un’amica

un’elezione

Tuttavia, nell’italiano scritto l’elisione di una davanti a vocale può anche essere evitata

Non è una amara constatazione che attinge a un luogo comune, ma una seria ipotesi scientifica (www.corriere.it)

Si può sopperire alla mancanza del plurale con:

- l’articolo partitivo dei, degli, delle

dei lavori, degli amici, delle mele

ma la sostituzione non è possibile quando il partitivo è preceduto da preposizione

le famiglie *di dei miei amici

- l’aggettivo indefinito singolativo alcuni

alcuni lavori, alcuni amici, alcune mele

ma la sostituzione non è possibile quando il plurale è in relazione con un singolare indeterminato

volete un melone o *alcune ciliegie?

- l’eliminazione dell’articolo e l’uso diretto del sostantivo

esistono lavori molto faticosi

Le forme plurali uni e une si usano come pronomi indefiniti singolativi in sequenze correlative

Gli uni parlano, gli altri tacciono

Le une annuivano, le altre negavano.



DUBBI

Qualche dubbio può sorgere riguardo all’uso dell’articolo prima delle parole straniere.

• Con le parole straniere che iniziano per w, l’articolo viene selezionato in base alla pronuncia:

- se la w viene pronunciata come u semiconsonante (come la u di uovo), l’articolo è uno

uno whiskey, uno webmaster

- se la w viene pronunciata come v o non viene pronunciata l’articolo è un

un wafer, un writer

• Con le parole straniere che iniziano per h, dato che la lettera in italiano non viene pronunciata, ci si dovrebbe regolare sul suono seguente

un hamburger (dall’inglese)

un habitué (dal francese)

un hidalgo (dallo spagnolo)

un Hinterland (dal tedesco)

un harem (dal turco)

un harakiri (dal giapponese)

e anche, dal latino

un herpes

Al femminile si può usare anche l’apostrofo che segnala l’elisione

un’habanera

un’hostess

un’habitué

ma in alcuni casi di parole provenienti dall’inglese, la presenza della h iniziale non è del tutto ininfluente sulla pronuncia, il che porta ad alcune oscillazioni

un hot dog / uno hot dog (molto più frequente)

un hair stylist / uno hair styilst

un’holding / una holding (molto più frequente).



VEDI ANCHE

determinativi, articoli

prestiti





INDICATIVI, AGGETTIVI vedi DETERMINATIVI, AGGETTIVI





INDICATIVO



L’indicativo è il modo verbale finito più comune e frequente, usato per indicare un fatto, un’azione, un’idea come reali, obiettivi, sicuri; ha otto tempi





L’indicativo è usato sia nelle proposizioni principali

Domani tornerà a casa

sia in proposizioni subordinate di vario tipo



PROPOSIZIONI >>>OGGETTIVE Ti dico che è tornato

PROPOSIZIONI >>>SOGGETTIVE Si sa che è suo marito

PROPOSIZIONI >>>DICHIARATIVE Questo non capisco: come riesci a studiare

PROPOSIZIONI >>>INTERROGATIVE INDIRETTE Mi chiedo come fai a sopportarlo

PROPOSIZIONI >>>CONSECUTIVE È così simpatico che tutti gli vogliono bene

PROPOSIZIONI >>>CAUSALI L’ho fatto perché ero curioso

PROPOSIZIONI >>>CONDIZIONALI Se premi quel pulsante, il computer si accende

PROPOSIZIONI >>>AVVERSATIVE Tutti dicono che è a casa, mentre sappiamo che non è vero

PROPOSIZIONI >>>CONCESSIVE Anche se stava male, Fabio riusciva a guidare

PROPOSIZIONI >>>TEMPORALI Quando piove, è meglio starsene al coperto

PROPOSIZIONI >>>ECCETTUATIVE Era arrivato in stazione se non che c’era sciopero

PROPOSIZIONI >>>COMPARATIVE Il film è come te l’ho descritto io

PROPOSIZIONI >>>LIMITATIVE Per quanto ne so, Chiara non verrà

PROPOSIZIONI >>>RELATIVE Quel libro che ti piaceva così tanto è scomparso

PROPOSIZIONI >>>INCIDENTALI Francesco tornerà – sembra – a casa





INDIPENDENTI, NOMI vedi NOMI INDIPENDENTI AL MASCHILE E FEMMINILE





INDIPENDENTI, PROPOSIZIONI vedi PRINCIPALI, PROPOSIZIONI





INDIVIDUALI, NOMI



Il nome individuale è un sostantivo che indica un singolo elemento di una categoria, persona, animale o cosa

soldato

insetto

isola

foglia

I nomi individuali si contrappongono ai nomi collettivi, con cui si identifica l’insieme di cui il singolo elemento fa parte

esercito (‘insieme di soldati’)

sciame (‘insieme di insetti’)

arcipelago (‘insieme di isole’)

fogliame (‘insieme di foglie’).





INERENTE A O INERENTE?



Inerente, ‘che riguarda, che è in relazione con’, è un participio presente usato con valore aggettivale e, proprio come il verbo intransitivo da cui deriva, inerire, regge la preposizione a

i documenti inerenti al processo, i fatti inerenti alla vicenda

Il costrutto *inerente qualcuno, *inerente qualcosa è scorretto, ma molto comune nell’uso burocratico, perché modellato su altri participi presenti usati con valore aggettivale, come riguardante, implicante, concernente, che – provenienti da verbi transitivi – reggono il complemento oggetto.





INFÌDO O ÌNFIDO?



La pronuncia corretta è infìdo, con accentazione piana, come nella parola latina da cui deriva (infìdus).

La accentazione sdrucciola è scorretta e deriva probabilmente dal modello di aggettivi come ìnfimo, ìntimo.



VEDI ANCHE

accento





INFINITO



L’infinito è un modo verbale indefinito che ha soltanto i tempi presente e passato: l’infinito presente (o semplice) e l’infinito passato (o composto); l’infinito passato si forma con l’infinito dell’ausiliare e il participio passato del verbo:

- presente: amare, scrivere, dormire

- passato: avere amato, avere scritto, avere dormito

L’infinito è usato sia nelle proposizioni principali, sia in quelle subordinate.

• Quello nelle proposizioni subordinate è l’uso più frequente. In particolare, l’infinito si può trovare nella forma implicita delle seguenti proposizioni





Inoltre, l’infinito si usa con i verbi servili

può aiutare, dovevi leggere, vorranno andare

con i verbi fraseologici

continua ad andare, abbiamo finito di scrivere, cominciò a piovere

e nell’imperativo negativo alla 2a persona singolare

non parlare, non toccare, non andare

• L’infinito, tuttavia, può essere usato anche in alcune proposizioni principali, con diversi valori:

- dubitativo

Che fare?

- esclamativo

E dire che una volta eri simpatico!

- iussivo (che esprime un ordine)

Cuocere per cinque minuti

- desiderativo (o ottativo)

Averlo saputo prima!

Nelle proposizioni enunciative, preceduto da ecco, può indicare un fatto improvviso o un’azione immediata (infinito narrativo o descrittivo)

Ecco arrivare l’ambasciatore

Con la preposizione a evidenzia l’aspetto intensivo, durativo, ripetitivo dell’azione

E lui lì a sbraitare in continuazione.



DUBBI

Nell’analisi del periodo può sorgere il dubbio se un infinito sia da intendere come forma implicita di una proposizione subordinata o come infinito sostantivato.



Se prevale l’azione e l’infinito si può sciogliere in una forma esplicita, si tratta di un verbo

A ben guardare (= se guardi bene), non è male

Se, invece, prevale il nome e l’infinito si può rendere con un nome d’azione, allora è un infinito sostantivato

Il tradurre (= la traduzione) è una bella attività.



USI

Preceduto dall’articolo, dalla preposizione articolata, dall’aggettivo dimostrativo e dall’aggettivo indefinito, il verbo all’infinito può assumere la funzione di un sostantivo (infinito sostantivato)

Tra il dire e il fare c’è di mezzo il mare

Quel tornare a casa gli faceva bene

L’infinito sostantivato presenta alcune caratteristiche particolari.

• Può essere accompagnato da un aggettivo, da un avverbio, da una locuzione avverbiale

Era proprio un bel vivere

Si è specializzato nel correre velocemente

Il fare in fretta spesso è dannoso

• Può reggere il complemento di specificazione

Ha preso a urlare di gioia

o il complemento oggetto

Il bere vino è molto diffuso in Friuli

• Nel caso di infiniti sostantivati che sono ormai a tutti gli effetti dei sostantivi, si può avere anche il plurale

gli averi, gli esseri, i dispiaceri, i piaceri, i doveri.





INFLATIVO O INFLATTIVO?



La forma corretta di questo aggettivo, che significa ‘relativo all’inflazione’, è inflativo, perché la parola deriva dall’inglese inflative.

La forma inflattivo, scorretta ma molto diffusa, è dovuta al modello degli aggettivi che derivano da parole in -zione, come attivo da azione, correttivo da correzione, selettivo da selezione.





INFORMATIVE, PROPOSIZIONI vedi ENUNCIATIVE, PROPOSIZIONI





INGEGNERE O INGEGNIERE? INGEGNOSO O INGEGNIOSO?



La grafia di queste parole derivate da ingegno è rispettivamente ingegnere e ingegnoso. Quando il gruppo gn è seguito da vocale, la i non serve a indicarne la corretta pronuncia e dunque non viene scritta, tranne in qualche raro caso, come nei verbi in -gnare.

Nel caso di ingegnere, benché il suffisso sia -iere, presente in altri nomi di professione come pasticciere, paciere, la i è superflua perché la forma gnie è quasi del tutto inesistente in italiano (con l’unica eccezione del sostantivo plurale compagnìe).



VEDI ANCHE

-gna o -gnia, -gne o -gnie, -gno o -gnio?

diacritici, segni





INGHIOTTO O INGHIOTTISCO?



Sono corrette entrambe le forme. In alcuni modi (indicativo e congiuntivo presente, imperativo) e in alcune persone (le tre persone singolari e la 3a plurale), la coniugazione del verbo inghiottire presenta una doppia forma





In tutti gli altri casi, il verbo inghiottire presenta solo la forma senza l’interfisso -isc-.



VEDI ANCHE

incoativi, verbi





INGLESISMI vedi PRESTITI





INIZIARE vedi FRASEOLOGICI, VERBI





INSIEME A O INSIEME CON?



Entrambi i costrutti sono corretti e usare l’uno o l’altro non comporta alcuna differenza di registro o di significato; la prima soluzione è oggi la più diffusa

Farò l’esame insieme a molti ragazzi

Andremo in vacanza insieme con i Rossi.



STORIA

Entrambe le forme sono attestate nella tradizione letteraria fin dai primi secoli

insieme col regno il re fu casso (D. Alighieri, Inferno)

D’essere insieme a voi non sia discaro (T. Tasso, Rime).



VEDI ANCHE

a (preposizione)

con





INTEGRO, SUPERLATIVO DI

Integro è uno degli aggettivi che formano il superlativo assoluto aggiungendo il suffisso -errimo anziché -issimo

integro> integerrimo

La forma integrissimo, molto rara e tipica del parlato, oggi si riferisce al significato di ‘intatto fisicamente’

Questo lo vendo… è integrissimo! (www.fantaski.it).



USI

Nell’uso comune il valore di superlativo è molto attenuato, tanto che oggi si sentono e si leggono spesso frasi in cui integerrimo è usato impropriamente per costruire un superlativo relativo o un comparativo

nel ruolo del più integerrimo tra i cacciatori di nazisti (www.lettera43.it).



STORIA

Il superlativo integrissimo, già presente nel xv secolo in Leon Battista Alberti, è attestato solo nella quinta edizione (1863-1923) del Vocabolario degli accademici della Crusca, mentre integerrimo è presente nella quarta (1729-1831).



VEDI ANCHE

-errimo, superlativi in





INTER-



Inter- è un prefisso derivato dal latino inter. Indica una posizione intermedia, un rapporto di comunanza o di reciprocità.

Si trova in parole composte derivate dal latino (interporre, intercorrere, interludio) o formate modernamente da sostantivi, aggettivi e verbi

scambio > interscambio

nazionale > internazionale

agire > interagire.





INTERFISSO



L’interfisso (o antisuffisso) è un elemento che, nelle parole alterate e derivate, si pone tra la base e il suffisso.

Gli interfissi -c-, -ic-, -icc- e -ol- si usano nella formazione dei diminutivi con il suffisso -ino e -ello

leone > leon-c-ino

cuore > cuor-ic-ino

campo > camp-ic-ello

libro > libr-icc-ino

sasso > sass-ol-ino

L’interfisso -ett- si usa in alcune parole derivate di uso moderno con il suffisso -aro

rock > rock-ett-aro

punk > punk-ett-aro

L’interfisso -isc- inserito tra la radice e la desinenza si usa in alcuni modi (indicativo e congiuntivo presente, imperativo) e in alcune persone (le tre persone singolari e la 3a plurale) dei verbi incoativi

fin-isc-o, cap-isc-ono, obbed-isc-a.



VEDI ANCHE

diminutivi, suffissi





INTERIETTIVE, LOCUZIONI



Le locuzioni interiettive sono locuzioni composte da due o più parole (a volte da un’intera frase) che hanno funzione di interiezioni. Alcune delle più comuni sono Dio mio!, per amor di Dio!, Signore, aiutaci!, santo cielo!, povero me!, guai a te!, per carità!, al diavolo! ecc.

Guai a te se non finisci i compiti!

Per carità, non me ne parlare!





INTERIEZIONI



Le interiezioni (dette anche esclamazioni) sono parole dalla forma invariabile, per lo più senza nessun legame sintattico con il resto della frase, che servono a indicare diversi stati d’animo più o meno generici: un ordine, una richiesta, un saluto, un appello, un richiamo

Ah, che bellezza!

Ehi, spostati!

Ehm, potresti venire qua?

Salve! Come va?

Forza, iscrivetevi tutti quanti!

Nello scritto, si usano soprattutto nel discorso diretto e nel discorso indiretto libero allo scopo di riprodurre le movenze del parlato; oppure in scritture informali (come quella di lettere, e-mail, sms), per conferire al testo un tono vivace, colloquiale.

Le interiezioni possono essere di diverso tipo





Alle interiezioni possono essere accostate anche altre categorie di parole che hanno usi e funzioni non dissimili





INTERIEZIONI PRIMARIE



Le interiezioni primarie (o proprie) sono singole parole che hanno soltanto il valore di interiezione.

Le forme più usate si possono riassumere come segue.

• Ah, che indica una vasta gamma di sentimenti, tra cui rimprovero, meraviglia, rabbia, desiderio, tristezza, sorriso o riso (allora la forma è per lo più ripetuta: ah ah), soddisfazione

Ah, che bel sole!

• Ahi, che indica un dispiacere, un dolore, ma può essere usata anche in senso ironico

Ahi, che peccato!

Quando è accompagnata da un pronome personale, questa interiezione si può scrivere con grafia separata (ahi me, ahi noi, ahi te, ahi lui ecc.) o è soggetta a univerbazione (ahimè, ahinoi, ahitè, ahilui ecc.).

• Bah, mah indicano perplessità, dubbio, indifferenza

Bah! Proprio non ti capisco

Mah! Che scenata inutile

• Be’ (da bene, con troncamento) si usa in frasi che contengono una conclusione, un’osservazione, o in frasi interrogative

Be’, meglio così

Beh? Che succede?

è accettata anche la grafia con l’h finale beh; è scorretta invece la grafia con l’accento bè.

• Boh indica incertezza, incredulità, ma anche disprezzo, riprovazione

Boh, non saprei proprio

E perché tutto questo? Boh!

• Eh indica una vasta gamma di sentimenti, tra cui rimprovero, disapprovazione, speranza, esortazione, meraviglia, anche nella forma raddoppiata eh eh

Eh, speriamo bene!

• Ehi si usa per richiamare l’attenzione di qualcuno

Ehi, sta’ attento!

La grafia hey, dovuta al modello dell’inglese, è sconsigliabile; hei, in cui si mescolano grafia inglese e grafia italiana, è da evitarsi.

• Ehm, uhm indicano un dubbio, un’incertezza, un imbarazzo

Ehm, non intendevo dire questo…

• Ih indica meraviglia, nella forma ripetuta ih ih simula un riso sarcastico o un pianto

Ih, ci sei anche tu!

• Mah indica dubbio, incertezza, perplessità

Mah, mi sembra strano

• Oh esprime una vasta gamma di sentimenti, tra cui meraviglia, rabbia, dolore, desiderio, tristezza, sorriso o riso (allora la forma è per lo più ripetuta: oh oh), ma serve anche per richiamare l’attenzione

Oh, che bella sorpresa!

Oh, mi ascolti?

• Ohi esprime soprattutto dolore, ma anche riso (allora la forma è per lo più ripetuta: ohi ohi)

Ohi, la gamba, che male!

si può combinare con me nelle forme ohimè, oimè (grafia più rara) e con bo nella forma di uso scherzoso ohibò.

• Ps, pst si usano per richiamare l’attenzione

Pst, vieni qua!

• Puh e puah indicano disgusto, ma anche disprezzo, rifiuto

Puah, che schifo!

• Sciò si usa per allontanare soprattutto gli animali, ma in senso ironico anche le persone

Sciò, cagnaccio, sciò!

• St, sst si usano per ordinare il silenzio

Sst… parliamo più piano!

• To’ è la forma soggetta a troncamento dell’imperativo togli con il valore arcaico di ‘prendi’, ed è un invito a prendere qualcosa, anche in senso figurato

To’, guarda che roba!

La grafia toh è meno frequente.

• Uff e uffa esprimono fastidio, noia, insofferenza

Uffa! è la terza volta che visitiamo questo museo…

• Uh esprime una vasta gamma di sentimenti, tra cui dispiacere, gioia, dolore

Uh, che male alla gamba

• Veh e ve’ sono forme che derivano originariamente dal troncamento di vedi, imperativo di vedere, e si usano per richiamare l’attenzione o per rafforzare un concetto

Veh, che bella roba che hanno fatto!



STORIA

Alcune interiezioni primarie diffuse nell’italiano letterario dei secoli scorsi sono rarissime nell’italiano corrente, sia scritto, sia parlato.

• O era usata tradizionalmente per introdurre un vocativo

O animal grazioso e benigno (D. Alighieri, Inferno)

• Deh era un’esclamazione tipica del linguaggio poetico

Deh, spiriti miei, quando mi vedete (G. Cavalcanti, Rime)

O sopravvive solo nell’uso di Toscana e l’interiezione deh è caratteristica in particolare del modo di parlare dei livornesi.



USI

Tipica dell’italiano parlato in Piemonte e Lombardia è l’interiezione neh, usata nelle frasi interrogative o esclamative per chiedere conferma di ciò che si dice o per richiamare l’attenzione

Ti piace quella macchina, neh?





INTERIEZIONI SECONDARIE



Le interiezioni secondarie (o improprie) sono parole di uso comune (nomi, aggettivi, verbi, avverbi) usate per esprimere un ordine, un’esortazione, un apprezzamento, una disapprovazione, un’imprecazione.

Tra le più frequenti si possono citare zitto!, basta!, coraggio!, forza!, vergogna!, bravo!, accidenti!

Basta, state un po’ attenti!

Ti ho scoperto, vergogna…

Accidenti, ne sa una più del diavolo…

Certe espressioni come pronto?, sì?, senti, senta, scusa, scusi, per favore sono usate per stabilire un contatto tra due o più persone nella comunicazione soprattutto orale

Pronto? Mi senti?

Scusi, dovrei passare.





ÌNTERNET O INTERNÈT?



Entrambe le pronunce sono corrette.

• Ìnternet, con accentazione sdrucciola, è la pronuncia più comune in Italia, dovuta a una probabile influenza del prefisso inter- che provoca di solito una ritrazione dell’accento

Al via stamane la prima edizione dell’ìnternet festival (Rai3 TGR Toscana)

• Internèt, con accentazione tronca, rispecchia l’originaria pronuncia inglese (adottata anche in Spagna, Francia, Germania ecc.)

The children don’t understand dangers of Internèt (BBC News).



VEDI ANCHE

accento





INTERO O INTIERO?



L’unica forma diffusa nell’italiano contemporaneo è intero, senza il cosiddetto dittongo mobile.

La forma intiero, tipica dell’italiano scritto dei secoli scorsi e del parlato formale fino al primo Novecento, è ormai antiquata

È un mese intiero che non mi scrivete (G. Leopardi, Lettere).



VEDI ANCHE

dittongo





INTERPUNZIONE vedi PUNTEGGIATURA





INTERROGATIVE, CONGIUNZIONI



Le congiunzioni interrogative sono congiunzioni subordinative che hanno la funzione di introdurre una domanda in relazione a quello che è stato detto nella proposizione precedente.

Le congiunzioni interrogative più frequenti sono se, come, perché, quando, quanto

Mi domando come sia la situazione

Gli ha chiesto perché non è venuto ieri

Tutte queste forme, tranne se, possono essere usate anche in funzione di avverbi (interrogativi, avverbi).

Le congiunzioni interrogative possono essere introdotte da una preposizione semplice o articolata

La domanda verte su come uscire dalla crisi / sul come uscire dalla crisi

Ci sono molte domande su perché si sia ritirato / sul perché si sia ritirato.





INTERROGATIVE DIRETTE, PROPOSIZIONI



Nell’analisi del periodo, le proposizioni interrogative dirette sono proposizioni indipendenti che servono a formulare una domanda, un quesito, un’interrogazione, un dubbio.

Si costruiscono sempre con il punto interrogativo finale, che nel parlato equivale a un’intonazione ascendente della voce

Mi vuoi bene?

Inoltre, possono essere introdotte da aggettivi, pronomi o avverbi interrogativi

Chi hai visto?

Quale film preferisci?

Perché non rispondi?

Cosa vuoi?

Quanto costa?

Le proposizioni interrogative dirette si distinguono in vari tipi a seconda degli elementi che sono oggetto della domanda.

• Totali (o connessionali), se la domanda riguarda tutta la frase

Vieni al cinema?

Ti va un panino?

A questo tipo di domande si può rispondere soltanto con gli avverbi sì o no.

• Parziali (o nucleari), se la domanda riguarda solo una parte della frase (di solito il soggetto, il complemento oggetto o un complemento indiretto, rappresentati dai relativi aggettivi, pronomi o avverbi interrogativi)

Chi c’è?

Cosa dice?

• Disgiuntive (o alternative), se la domanda presenta due possibilità

Siete di Udine o di Trieste?

A seconda del carattere della domanda, si distinguono invece interrogative reali e interrogative retoriche (a loro volta di diversi tipi).

• Nelle interrogative reali, la domanda riguarda qualcosa che davvero non si conosce

Dov’è andato Mario?

• Nelle interrogative retoriche (o fittizie), la domanda non riguarda qualcosa di realmente sconosciuto, ma serve soltanto a evidenziare un fatto, sollecitando una conferma o una negazione da parte dell’interlocutore.

Le interrogative retoriche possono essere usate in combinazione con elementi rafforzativi come è vero, non è vero, vero, nevvero, forse, forse che, forse che non, eh

L’hai fatta grossa. Ti senti in colpa, vero?

Possono essere di vari tipi:

- didascaliche, se la domanda è rivolta a sé stessi per vivacizzare il discorso (quasi sempre seguita dalla risposta)

E cos’è un chip? Un componente fondamentale del computer

- narrative, se la domanda serve a vivacizzare la narrazione dei fatti (anche qui segue la risposta)

E lui cosa fa? Si lancia sulla pista

- diffratte, se la domanda in realtà ha un’altra funzione, di solito di garbata richiesta

Mi daresti quel libro?

- fàtiche (o di cortesia) se la domanda serve non a sapere qualcosa, ma soltanto ad avviare un dialogo

Come va?

Le proposizioni interrogative dirette possono essere costruite con diversi modi verbali:

- di solito sono all’indicativo

Sei tu?

Che farò?

Quale strada aveva scelto?

- quando si vuole esprimere un dubbio, una perplessità, un’esitazione, è possibile usare anche il condizionale

Che cosa vorresti fare?

Dove potremmo andare?

- o il congiuntivo

Se fosse vero?

- o l’infinito

Che fare?

- il condizionale si usa anche quando la proposizione interrogativa è l’apodosi di un periodo ipotetico

Se tutto questo fosse vero, cosa succederebbe?

e nelle interrogative diffratte

Mi riempiresti il bicchiere?

- quando si vuole invitare l’interlocutore a rispondere, si può omettere il verbo

Allora?

E tuo fratello?

Una variabile significativa è rappresentata anche dalla posizione del soggetto rispetto al verbo.

• Se la frase è introdotta da un aggettivo, un pronome o un avverbio interrogativo, il soggetto deve sempre venire dopo il verbo

Che cos’ha tua sorella? (non Che cosa tua sorella ha?)

Quando arriverà Claudio? (non Quando Claudio arriverà?)

• Se si vuole dare particolare rilievo al soggetto, questo può essere posto all’inizio della frase. In questi casi è eccezionalmente ammesso l’uso della virgola tra soggetto e verbo

Claudio quando arriverà? / Claudio, quando arriverà?

• In tutti gli altri casi il soggetto può essere posto dopo il verbo quando tra verbo e soggetto si trovino altri elementi della frase

Verrà con noi tua madre?

altrimenti questa collocazione assume un tono solenne, come nella cerimonia del matrimonio

Vuoi tu prendere come tua legittima sposa la qui presente?





INTERROGATIVE INDIRETTE, PROPOSIZIONI



Nell’analisi del periodo, le proposizioni interrogative indirette sono proposizioni subordinate che servono a esplicitare una domanda, un dubbio, un quesito già presenti nella proposizione reggente sotto forma di verbo (domandare, chiedere, pensare, credere), nome (domanda, dubbio, problema) o aggettivo (curioso, dubbioso, pensoso).

Le proposizioni interrogative indirette sono introdotte dalle congiunzioni se, come, perché, quando, quanto e dagli aggettivi e pronomi interrogativi chi, che cosa, cosa, quale, quanto

Mi chiedo quale sia la soluzione migliore

Non si capisce cosa voglia fare

È interessante la domanda su quanto abbiamo capito

Sono incerto se restare o andarmene

e si costruiscono in maniera diversa a seconda che siano esplicite o implicite.

• In forma esplicita presentano il verbo all’indicativo, al congiuntivo o al condizionale

Gli domandai come stava

Non sapevo se fosse una buona idea

Si chiedeva cosa sarebbe successo se fosse arrivato il nuovo direttore

• In forma implicita, invece, presentano sempre il verbo all’infinito

Mi domandi cosa fare

A differenza di quanto accade nelle proposizioni interrogative dirette, l’inversione del soggetto in questo caso è facoltativa

Cosa prepara Luigi? > Mi chiedevo cosa preparasse Luigi / cosa Luigi preparasse

È possibile l’omissione dell’intera proposizione interrogativa indiretta mantenendo soltanto l’elemento introduttore

Lo fece senza capire perché (= perché lo facesse).



DUBBI

L’uso dell’indicativo e del congiuntivo di solito non risponde all’alternanza indicativo = oggettività, congiuntivo = soggettività; dipende invece per lo più da fattori stilistici, per cui l’indicativo si usa negli scritti più informali, mentre il congiuntivo si usa in contesti più formali e letterari

Ora so chi è (www.forum.alfemminile.com)

Le domandai che cosa volesse dire apascia (E. Morante, L’isola di Arturo)

Si usa abitualmente il congiuntivo quando la proposizione reggente è negativa

Chi sia stato non si sa (883, Hanno ucciso l’Uomo ragno).





INTERROGATIVI, AGGETTIVI



Gli aggettivi interrogativi sono aggettivi che introducono una domanda, un dubbio, un quesito da un punto di vista che può essere:

- qualitativo

quale squadra, che dolce, quali risorse?

- quantitativo

quanto lavoro, quanta acqua, quanti soldi?

- di identità

quale città, che colore, quali amici?

Si usano sia nelle proposizioni interrogative dirette sia nelle proposizioni interrogative indirette

Quale città è?

Gli chiese quale città fosse

Le forme dell’aggettivo interrogativo sono quelle riportate nello schema qui sotto





Tutti questi aggettivi interrogativi possono essere usati anche in funzione di pronomi (interrogativi, pronomi) e di aggettivi esclamativi (esclamativi, aggettivi e pronomi).



DUBBI

Al singolare, l’aggettivo interrogativo quale può essere usato, sia al maschile che al femminile, anche nella forma con troncamento qual, che va scritta sempre senza apostrofo

qual è, qual era, qual amico, qual sensazione.



USI

Nel parlato e nello scritto informale che è di uso più comune rispetto a quale

Che vestito preferisci?

Non è un obbligo dire quale scelta si fa.





INTERROGATIVI, AVVERBI



Gli avverbi interrogativi introducono una proposizione interrogativa diretta. Possono introdurre una domanda in riferimento a vari aspetti:

- luogo

dove abiti?

- tempo

quando arrivi?

- qualità

come state?

- quantità e misura

quanto beve?

- causa

perché ridi?

Quando introducono una proposizione interrogativa indiretta, hanno la funzione di congiunzione (interrogative, congiunzioni).



USI

Come avverbio interrogativo di causa si può usare anche come mai

Come mai siete arrivati così tardi?

Mai può rafforzare perché e quando, di solito con significato polemico (o enfatico)

Perché mai dovrei farlo?

Quando mai si è sentita una cosa del genere?



STORIA

Nell’uso letterario del passato erano frequenti anche altri avverbi interrogativi di luogo:

- ove (= dove)

Ove cadrebbe la sua scelta? (A. Fogazzaro, Malombra)

- donde o d’onde (= da dove)

D’onde vieni così scarmigliata? (G. Verga, Per le vie)

- onde (= da dove)

Onde venisti? (G. Carducci, Alla Regina d’Italia).





INTERROGATIVI, PRONOMI



I pronomi interrogativi servono per introdurre una proposizione interrogativa, diretta o indiretta.





USI

Delle tre forme del pronome cosiddetto neutro (che, che cosa, cosa), che cosa è oggi la forma percepita come più formale

E che cos’è lo spread? (www.ilpost.it)

La forma di origine settentrionale cosa e la forma di origine centro-meridionale che sono le più diffuse (la seconda soprattutto in alcune formule come che dire?, che ne so?)

Dimmi cosa ne pensi

Che c’è?

Nell’italiano letterario, e più in generale in quello scritto, chi e che possono essere rafforzati con l’avverbio mai

A chi mai nuoceva? (S. Veronesi, Venite venite B-52)

Nell’italiano parlato e nello scritto meno formale si possono usare come rafforzativi anche diavolo, cavolo o altri disfemismi

Ma che diavolo stai facendo?



STORIA

Nella tradizione letteraria dei secoli scorsi si poteva usare come pronome interrogativo anche la forma cui (= chi)

Per cui t’ha così distrutto questo Amore? (D. Alighieri, Vita nova).





INTERROGATIVO, PUNTO



Il punto interrogativo è il segno di punteggiatura che chiude una proposizione interrogativa diretta, conferendo alla voce un’intonazione ascendente

Quale dolce preferisci?

Chi ha vinto?

Come state?

In una sequenza di più frasi interrogative, se il significato in sostanza non varia si può usare l’iniziale minuscola anziché quella maiuscola nelle proposizioni successive alla prima

Lui cosa dice? e tu come rispondi?

Come stai? male? bene?

Si può combinare con il punto esclamativo in frasi che hanno un significato tra l’interrogativo e l’esclamativo (chiamate anche interrogative apparenti), o per riprendere una parola o un’espressione che ha suscitato stupore

Avete citato Parigi?!?

Hai detto sconti? Sconti?!?

Tipica invece degli scritti informali (pubblicità, fumetto, e-mail, sms, blog ecc.) è la ripetizione del punto interrogativo per evidenziare il carattere orale

Cosa mi metto??? (www.cosamimetto.blogspot.com).





INTRANSITIVI, VERBI vedi TRANSITIVI E INTRANSITIVI, VERBI





INVARIABILI, NOMI E AGGETTIVI



I nomi e gli aggettivi invariabili sono quelli che mantengono la forma del singolare anche al plurale.

Sono di vario genere.

• I nomi che terminano con la vocale accentata (tronca, accentazione)

le tribù, le città, i maragià, i caffè

Tra questi rientrano naturalmente anche nomi e aggettivi monosillabici (monosillabi accentati e non accentati)

i re, le maglie blu, i tè, gli gnu

• Alcuni nomi maschili in -a, soprattutto di animali esotici

i lama, i gorilla, i cobra, i cacatua

Da ricordare anche i boia, i paria, i sosia, i vaglia, mentre pigiama ha sia la forma invariabile i pigiama, sia quella concordata i pigiami.

• I nomi accorciati

le auto, le bici, le moto, i cinema

• Alcuni nomi femminili che finiscono in -ie

le barbarie, le serie, le specie, le congerie, le temperie

• Gli aggettivi e i nomi femminili in -i

numeri pari, squadre dispari, le ipotesi, le analisi, le nevrosi

• I nomi composti da due verbi o da un verbo e un nome femminile singolare

i saliscendi, i posacenere, i va e vieni, gli scioglilingua

• I forestierismi non adattati (prestiti)

gli sport, gli chalet, i würstel, i toreador

• Alcuni aggettivi indicanti il colore

stoffe amaranto, pareti lilla, lampade rosa, guanti viola, sfumature indaco

• L’aggettivo arrosto

due polli arrosto

• Anche nella sequenza aggettivo di colore + nome relativo

camicie verde bottiglia, copertine grigio topo

• Gli aggettivi composti dal prefisso anti- + un nome

prodotti anticellulite, sostanze antigelo

• Alcuni aggettivi composti, in origine locuzioni avverbiali, il cui secondo elemento è -bene, -modo, -poco

ragazze perbene, uomini ammodo, case dappoco

• L’aggettivo avvenire ‘futuro’, proveniente dalla locuzione a venire

i mesi avvenire, le giornate avvenire.





INVECE DI O INVECE CHE?



Entrambe le locuzioni possono essere usate per introdurre una proposizione avversativa implicita, ma la prima è oggi la soluzione di gran lunga più comune

studia, invece di giocare

studia, invece che giocare.



STORIA

Fino all’Ottocento era possibile anche l’uso, oggi arcaico, di invece che con un’avversativa esplicita

invece che tutti gl’individui del mondo riconoscessero una patria, tutte le patrie si son divise in tante patrie (G. Leopardi, Zibaldone).





IO E TE O IO E TU?



Nell’italiano contemporaneo la sequenza di pronomi coordinati io e tu è scorretta.

Per evitarla, è possibile sostituirla con la sequenza tu ed io, con il pronome di 1a persona posto in seconda posizione; ma è ormai comunemente accettata anche la forma io e te, con il pronome te (normalmente usato per il complemento oggetto e i complementi indiretti) in funzione di soggetto.



STORIA

La forma io e te, che nel secondo Ottocento il linguista G. I. Ascoli definiva «un toscanismo insopportabile», è stata ritenuta scorretta dalle grammatiche fino a pochi decenni fa, mentre oggi è generalmente accettata.

Parallelamente, le grammatiche, che un tempo prescrivevano l’uso della sequenza io e tu, hanno via via ritenuto preferibile la sua sostituzione con tu ed io, per poi considerare, solo recentemente, io e tu non più accettabile. Recenti studi sull’italiano parlato hanno mostrato la generale scomparsa della sequenza io e tu in tutta la penisola, con qualche resistenza limitata alla Sardegna.





-IO, PLURALE DEI NOMI IN



Il plurale dei nomi in -io ha due forme, a seconda che la i di -io sia accentata o no.

• Se la i di -io è accentata, il plurale è -ii con la doppia i

leggìo > leggii

zìo > zii

formicolìo > formicolii

• Se la i di -io non è accentata, il plurale è con una sola i

armadio > armadi

specchio > specchi

consiglio > consigli.



USI

Esistono coppie di parole che hanno un plurale identico nella grafia e nella pronuncia (omofoni). In questi casi, una delle due forme (quella meno frequente) può avere il plurale in -ii

assassinio > assassini / assassiniiassassino > assassini

omicidio> omicidi / omicidiiomicida > omicidi

In altri casi la possibile confusione si evita ricorrendo a forme diverse per uno dei due plurali

tempio > templi tempo > tempi

In altri casi, invece, ci sono plurali identici nella grafia ma non nella pronuncia (omografi). Per distinguerli si può ricorrere all’uso dell’accento grafico

principio > princìpi principe> prìncipi

arbitrio > arbìtriarbitro > àrbitri

Ultimamente, tuttavia, la tendenza più comune è quella di non segnare l’accento, lasciando che sia il contesto, di volta in volta, a permettere la distinzione

è un ragazzo di sani principi

aspettano ancora i loro principi azzurri.



STORIA

Fino a tempi abbastanza recenti i plurali in -ii potevano essere scritti anche con una sola i con l’accento circonflesso (î); oggi si tratta di un uso fatto con compiaciuta ricercatezza

Trepidando ai pericoli corsi dal protagonista e trasalendo ai più serî (M. Mari, Euridice aveva un cane)

Fino ai primi del Novecento, un’ulteriore possibilità era quella di usare la i lunga (j)

Ma fra di loro non ci sono né suicidj, né spleen (G. Verga, Eros).



VEDI ANCHE

accento





IPER-



Iper- è un prefisso derivato dal greco hypèr ‘sopra’. Si trova in parole composte derivate dal greco o dal latino scientifico (iperbole ‘figura retorica dell’esagerazione’; iperuranio ‘spazio al di sopra delle sfere celesti’) in cui indica genericamente qualcosa che sta ‘sopra’ o ‘oltre’, e in sostantivi o aggettivi formati modernamente in cui indica di solito una quantità, una qualità, una condizione di grado superiore al normale (con una connotazione spesso negativa)

ipernutrizione (‘nutrizione eccessiva’)

ipertensione (‘pressione sanguigna troppo alta’)

ipercritico (‘eccessivamente critico’)

ipersensibile (‘eccessivamente sensibile’).





IPO-



Ipo- è un prefisso derivato dal greco hypò ‘sotto’. Indica sia una posizione inferiore, sia una qualità, una condizione in grado o in quantità inferiore al normale.

Si trova in parole composte derivate dal greco o dal latino scientifico (ipogèo ‘sotterraneo’; ipòfisi ‘ghiandola alla base del cervello’) o formate modernamente

ipoglicemia (‘riduzione di glucosio nel sangue’)

ipocalorico (‘che contiene poche calorie’)

ipotermia (‘abbassamento della temperatura corporea’).





IPOTASSI



L’ipotassi (o subordinazione; dal greco hypotàxis ‘dipendenza’) è il rapporto sintattico che si stabilisce tra due proposizioni collegate nel testo in maniera gerarchica, in modo che l’una – chiamata proposizione subordinata (o anche secondaria) – risulti dipendente logicamente e grammaticalmente dall’altra, che può essere autonoma (ed è chiamata allora proposizione principale) o a sua volta subordinata (ed è chiamata allora reggente o sovraordinata).

Questo rapporto di dipendenza può essere introdotto in vari modi.

• Tramite congiunzioni subordinative e preposizioni di vario genere

Quando arriverà, sarà tutto diverso

Arrivò per risolvere la situazione

• Con pronomi e avverbi subordinanti di vario tipo (che svolgono funzione di congiunzione)

Mi chiedo cosa resterà

Non so chi sia

Una proposizione subordinata a sua volta può diventare reggente e introdurre un’altra proposizione subordinata (di III grado) e così via, creando un collegamento logico e sintattico che dà coesione al testo

Arrivò a casa per rimproverare Luigi, che si era ammalato quando era uscito per andare a comprare il giornale

Arrivò a casa = proposizione principale, reggente della proposizione secondaria di I grado

per rimproverare Luigi = proposizione secondaria di I grado, reggente della proposizione secondaria di II grado

che si era ammalato = proposizione secondaria di II grado, reggente della proposizione secondaria di III grado

quando era uscito = proposizione secondaria di III grado, reggente della proposizione secondaria di IV grado

per andare a comprare il giornale = proposizione secondaria di IV grado

Inoltre, i modi e i tempi del verbo della proposizione dipendente sono regolati in base a quelli della reggente, secondo le leggi della cosiddetta consecutio temporum.

In alcuni casi lo stesso rapporto logico reso con l’ipotassi può essere espresso con la paratassi (o coordinazione)

Poiché ha lavorato molto, è stanco (= subordinata causale e proposizione principale) > È stanco, infatti ha lavorato molto (principale e coordinata esplicativa) / Ha lavorato molto, ed è stanco (principale e coordinata copulativa).



VEDI ANCHE

congiunzioni





IPOTETICHE, PROPOSIZIONI vedi CONDIZIONALI, PROPOSIZIONI





IRRUENTE O IRRUENTO?



Entrambe le forme possono considerarsi corrette.

• Irruente rimane più vicina all’etimo latino irruentem (participio presente del verbo latino irrùere ‘correre verso’) ed è assimilata ad altri participi presenti usati con valore di aggettivo, come corrente, dirompente, vincente

La gioia della folla gli esplose in faccia, irruente (A. Moravia, Il conformista)

• La forma irruento (femminile irruenta), altrettanto diffusa nell’italiano contemporaneo, è modellata sulle desinenze più comuni degli aggettivi italiani: -o per il maschile e -a per il femminile. Mancando in italiano il verbo da cui originariamente deriva, la funzione d’uso (aggettivo) ha prevalso su quella etimologica di participio presente

Un carattere energico e irruento (S. Vitale, La casa di ghiaccio).



VEDI ANCHE

participio





ISCRIVERE O INSCRIVERE?



Entrambe le forme sono corrette, ma si usano di solito con due significati distinti.

• Iscrivere si usa con il significato di ‘includere una persona o una cosa in un elenco, una lista, un’attività’

Ho iscritto Giulio al corso di nuoto

• Inscrivere, invece, indica l’azione di ‘scrivere o disegnare qualcosa dentro una figura geometrica o sopra una superficie’

Un triangolo inscritto in un cerchio

Giulio Cesare fece inscrivere il proprio nome sulla pietra.



STORIA

Entrambe le forme derivano dallo stesso etimo, il latino inscrìbere ‘scrivere sopra’, e con il tempo ognuna si è specializzata in un significato, come nel caso analogo di ispirare ‘suscitare un pensiero, un sentimento’ e inspirare ‘immettere aria dentro’.

La forma con il nesso -ns- è percepita come più vicina al latino, dunque riservata al significato più specifico e tecnico; oppure, se è usata con il significato più comune, è sentita come forma più colta, letteraria.



VEDI ANCHE

in- (prefisso)





-ISTA E -ISTICO



Si tratta di due suffissi diversi.

• Il suffisso -ista deriva dal latino -ista (a sua volta dal greco -istès) e indica la persona che svolge un’attività, segue un’ideologia o presenta determinate caratteristiche.

Si trova in parole composte derivate dal greco o dal latino (protagonista, artista), ma soprattutto in parole formate modernamente

bar > barista

femmina > femminista

discesa > discesista

tanto che lo si trova molto spesso nei neologismi

pidduista ‘affiliato alla loggia massonica P2’

cerchiobottista ‘chi evita di compiere una scelta’ (dal detto dare un colpo al cerchio e uno alla botte)

Le parole derivate che rinviano a correnti di pensiero politiche, ideologiche, religiose, letterarie, artistiche possono presentare anche un uso aggettivale

il partito comunista, la poesia futurista, la Chiesa battista

In alcuni casi la base è un aggettivo accompagnato da un nome che ne delimita l’applicazione

civilista (‘chi si occupa di diritto civile’)

correntista (‘chi ha un conto corrente’)

• Il suffisso -istico invece è composto da -ista + -ico (dal latino -icus, a sua volta dal greco -ikòs) e si trova in aggettivi formati modernamente

arte> artistico

calcio > calcistico

per lo più connessi con nomi in -ista

alpinista > alpinistico

egoista > egoistico

turista > turistico

Alcuni aggettivi in -istico possono assumere una connotazione spregiativa

elettorale > elettoralistico

intellettuale > intellettualistico

La forma femminile sostantivata -istica è usata nella formazione di nomi di discipline, tecniche, metodologie o attività, spesso a partire da forme in -ista o -istico

anglista> anglistica (‘disciplina che studia la letteratura inglese’)

favolistico> favolistica (‘disciplina che studia le favole’)

oculista> oculistica (‘branca della medicina che si occupa dell’occhio’)

ma anche a partire da altre parole

componente> componentistica

infortunio> infortunistica

L’uso si è spinto fino a un valore puramente collettivo

manuale> manualistica (‘insieme dei manuali su un dato argomento’)

oggetto> oggettistica (‘insieme degli oggetti, soprattutto per la casa’)

trattato> trattatistica (‘insieme dei trattati su una determinata disciplina’)

Una variante del suffisso -istico è la forma -astico, che può essere usata se la base termina in -a

orgia> orgiastico

prosa> prosastico.



DUBBI

Esistono alcune coppie di aggettivi in -ista / -istico

entusiasta / entusiastico

femminista / femministico

imperialista / imperialistico

positivista / positivistico

socialista / socialistico

Per lo più si tratta di sinonimi, in cui è difficile distinguere una sfumatura di significato e di registro. Talora si può cogliere, soprattutto con l’aiuto del contesto, nell’aggettivo in -istico una sfumatura leggermente dispregiativa

Tutte le altre chiacchiere di carattere pseudo libertarie, di sapore femministico (www.perilsud.net)

oppure una sfumatura più tecnica e scientifica

I problemi e gli ideali positivistici investono un’epoca intera (M. Ferraris, Storia dell’ermeneutica).





-ITÀ, -IETÀ O -EITÀ?



Si tratta di suffissi diversi.

• Il suffisso -ità (dal latino -itatem), il più diffuso, si trova in parole di significato astratto derivate dal latino (brevità, umanità, novità) o, più spesso, formate modernamente

nazionale > nazional-ità

quotidiano > quotidian-ità

elementare > elementar-ità

peculiare > peculiar-ità

estraneo > estrane-ità

• Il suffisso -ietà si usa soltanto quando la base finisce in -io

precario > precarietà

sobrio > sobrietà

Il suffisso -eità si usa soltanto quando la base finisce in -eo

estraneo > estraneità

contemporaneo > contemporaneità

Forme come *elementarietà o *peculiarietà sono scorrette e si devono all’influsso di altri nomi astratti come contrarietà o precarietà, che però derivano da aggettivi in -ario, dove la i è già nella base.

È scorretta anche la forma *quotidianeità, formata sul modello di estraneità e contemporaneità, che però derivano da aggettivi in -aneo (estraneo, contemporaneo) in cui la e è già nella base.

• Il suffisso -tà è presente soltanto in alcune parole con la radice che termina in l, r, n

nobile > nobiltà

libero > libertà.



STORIA

Nella tradizione letteraria dei secoli scorsi erano molto diffuse le forme etimologiche -itate e -itade

Qui si parrà la tua nobilitade (D. Alighieri, Inferno).





-ITRICE, FEMMINILE IN



I nomi maschili in -sore hanno il femminile in -itrice e un cambiamento nella radice, che termina in -d

difensore > difenditrice

possessore > posseditrice

Alcuni nomi di professione, tuttavia, fanno eccezione

professore > professoressa

assessore > assessora.



USI

Nell’uso popolare alcuni nomi in -sore hanno, accanto alla forma in -itrice, quella – decisamente sconsigliabile – in -sora

*difensora, *possessora.



VEDI ANCHE

femminile dei nomi





-IZZARE



Il suffisso -izzare (dal latino parlato -idiare, a sua volta dal greco -ìzein) si usa con il significato di ‘fare, rendere’ in verbi per lo più transitivi derivati da sostantivi e aggettivi

memoria > memorizzare

polvere > polverizzare

civile > civilizzare

stabile> stabilizzare

Spesso si tratta di prestiti dall’inglese (attualizzare, ottimizzare) o dal francese (impermeabilizzare, sensibilizzare).

Il suffisso è molto frequente nei linguaggi settoriali ed è molto usato nella formazione di neologismi

Galvani > galvanizzare

mentale > mentalizzare

master > masterizzare.





L





LABBRI O LABBRA?



La parola labbro ha due plurali.

• Il plurale maschile labbri si usa per indicare ‘i bordi di una ferita’ o, per estensione, ‘i confini di un perimetro’

Il medico suturò i labbri della ferita

I labbri di un recipiente di terracotta

• Il plurale femminile labbra indica, propriamente, ‘le labbra della bocca e di altre parti anatomiche’

Un casto bacio sulle labbra.



STORIA

Nell’italiano letterario, fino al XX secolo, labbri poteva essere usato anche al posto di labbra

Che dolci nomi ottenni, Cara, da’ labbri tuoi (P. Metastasio, Il sogno).



VEDI ANCHE

plurali doppi





L’ALTR’ANNO O L’ALTRANNO?



La grafia corretta è l’altr’anno, con i due apostrofi a segnalare i due casi di >>>elisione

L’altr’anno ha furoreggiato negli Stati Uniti il manuale di una madre cinese-americana che prescriveva un’educazione autoritaria («La Repubblica»)

È scorretta, anche se molto diffusa, la grafia con >>>univerbazione l’altranno.

L’espressione, molto comune nel parlato, può essere sostituita nello scritto con una perifrasi come l’anno scorso o l’anno passato.





LA O LÀ?



Le due grafie corrispondono a diversi >>>omofoni.

• La senza accento grafico corrisponde a diversi >>>omografi:

- l’>>>articolo determinativo singolare femminile (dal latino illam)

la casa

«La Gazzetta dello sport»

- il >>>pronome personale atono singolare femminile usato in funzione di complemento oggetto (sempre dal latino illam)

la invidio molto

prendila al volo!

- la sesta nota della scala musicale fondamentale

un accordo di la maggiore

• Là con l’accento grafico (dal latino illac) è un avverbio di >>>luogo che identifica un punto lontano sia da chi parla, sia da chi ascolta

Guarda là tra i miei documenti

Mi trovavo per caso là in quella zona

Può essere usato insieme a >>>preposizioni, >>>avverbi o in alcune >>>locuzioni

là intorno

là sotto

essere più di là che di qua

farsi in là.



VEDI ANCHE

monosillabi accentati e non accentati





LASCIARE IN vedi CAUSATIVI, VERBI





LATINISMI



I latinismi (o cultismi o parole dotte) sono vocaboli della lingua latina rimasti esclusi dall’uso parlato nel processo di formazione dell’italiano e delle altre lingue neolatine. Solo in un secondo momento queste parole sono state riprese da modelli scritti (ovvero per via colta, dotta) e via via immesse nella nuova lingua.

Nell’italiano contemporaneo queste parole o espressioni latine sono usate a volte nella loro forma originaria

Che ti è preso: un raptus?

un fondo [...] da 200 milioni di dollari ad hoc (= appositamente per questo scopo) per gli investimenti in agricoltura («Corriere della Sera»)

Sir Edmund Hillary scalò l’ Everest (assieme a Tenzing Norgay) soltanto nel 1953. Ergo (= quindi), il racconto era palesemente artefatto («Corriere della Sera»)

Altre volte sono state adattate almeno parzialmente ai suoni e alle desinenze della nostra lingua

esempio (dal latino exemplum)

esprimere (dal latino exprimere)

figlio (dal latino filium)

Sopravvivono nell’italiano contemporaneo anche alcuni latinismi di tipo sintattico, ovvero costrutti italiani favoriti dal modello latino. Tra questi:

• le proposizioni soggettive o oggettive implicite all’infinito con soggetto proprio (il modello è il costrutto latino dell’accusativo con l’infinito)

Ritengo essere questo il punto cruciale da affrontare

• costrutti ispirati all’ablativo assoluto latino

Le banche italiane – fiutata l’opportunità – hanno tenuto in allerta i loro gestori di patrimoni privati anche per questo agosto («La Repubblica»)

Altre volte il latinismo riguarda il significato di alcune parole, che recupera quello etimologico dando vita a un >>>calco semantico

attendere (= con il significato di ‘prestare attenzione’, come nel latino adtendere)

esigere (= con il significato di ‘riscuotere’, come nel latino exigere).



STORIA

Nei testi italiani antichi (specie in quelli quattro-cinquecenteschi) i latinismi sono molto abbondanti, come in questo esempio

Ivi era Adovardo e Lionardo Alberti, uomini umanissimi e molto discreti, a’ quali Lorenzo quasi in simili parole disse:

– Non vi potrei con parole monstrare quanto io desideri vedere Ricciardo Alberto nostro fratello, sí per compor seco alcune utilitati alla famiglia nostra, sí ancora per raccomandargli questi due miei figliuoli costí Battista e Carlo, e’ quali pur mi sono all’animo non piccolissimo incarco, non perch’io dubiti però in niuno loro bene, quanto gli fia possibile, Ricciardo non vi sia desto e diligente, ma pure e’ mi pesava non assettar prima questa a noi padri adiudicata soma, e spiacevami lasciare adrieto simile alcuna giusta e piatosa mia faccenda (L. B. Alberti, I libri della famiglia)

Già al primo sguardo, nel testo dell’Alberti colpiscono in particolar modo i latinismi che riguardano la veste grafica delle parole, come ad esempio monstrare per mostrare, seco (dal latino secum) per con sé, niuno (dal latino ne unum) per nessuno. Oltre alla grafia, si notano alcuni calchi semantici dal latino, come adiudicata (dal latino adiudicare) per assegnata o utilitati (dal latino utilitatem) nel significato di ‘interesse’. Ricalcano il latino anche l’uso di ivi (dal latino ibi) per lì e l’uso del verbo fieri in fia possibile. Il respiro stesso della complessa sintassi dell’autore ricalca quello dei classici latini assunti a modello della sua prosa.



VEDI ANCHE

prestiti





LECCORNÌA O LECCÒRNIA?



La pronuncia corretta è leccornìa. La parola significa ‘cibo squisito e raffinato’ e deriva da lecconerìa, cioè cibo da leccone, che anticamente significava ‘goloso’.

La pronuncia scorretta leccòrnia, molto diffusa, è probabilmente dovuta all’influsso di parole come sbòrnia.



VEDI ANCHE

accento





LEGNO O LEGNA?



Si tratta di due parole che hanno la stessa origine, ma sono di genere diverso.

• Il maschile legno (dal latino lignum) indica genericamente la materia prima fornita dagli alberi per impieghi diversi

Un tavolo di legno di noce

Piallare il legno

Il plurale è legni

Mobili fatti con legni pregiati

• Il femminile legna (dal latino ligna, originariamente plurale di lignum) indica esclusivamente l’insieme di pezzi di legno da ardere

Una stufa a legna

Spaccare la legna

Il plurale sarebbe legne, vivo nella tradizione letteraria, ma oggi limitato all’uso regionale toscano (e dunque da evitarsi nell’uso scritto di qualunque livello)

Mandato spesso a piè nudi a far legne in una selva piena di pungenti spine (G. P. Maffei, Vite di diciassette confessori di Cristo).



VEDI ANCHE

genere dei nomi





LEI, USO DEL



L’italiano contemporaneo prevede due forme di uso dei pronomi >>>allocutivi nei rapporti interpersonali:

• il tu reciproco, riservato in genere ai rapporti informali (amicizie, famiglia, lavoro, con colleghi che si frequentano abitualmente);

• il lei reciproco, nei rapporti formali (ambito di lavoro e istituzionale fra persone che non si conoscono, rapporti gerarchici).

L’uso del voi come alternativa al lei nelle situazioni formali è quasi del tutto scomparso e sopravvive in alcuni italiani regionali meridionali.

Negli ultimi decenni il tu ha gradualmente ampliato la sua sfera d’uso, estendendosi a situazioni in cui prima non era previsto, come il rapporto tra insegnanti e studenti in certi settori della scuola. Anche gli usi non reciproci degli allocutivi sono negli ultimi decenni in forte diminuzione (ad esempio, è del 1975 una circolare che elimina nell’esercito l’uso del lei da inferiore a superiore e del tu da superiore a inferiore).

Di fronte a una diversa sensibilità dei parlanti, è consigliabile non abusare del tu in situazioni formali e mantenere il lei, specie con persone che non si conoscono.



STORIA

Fino al Trecento il sistema degli allocutivi era costituito solo dal tu e dal voi come forma di rispetto. Le prime attestazioni del lei risalgono al Quattrocento, e tra Cinquecento e Seicento questo uso si diffonde gradualmente fino a diventare preponderante, probabilmente per l’influsso dello spagnolo usted.

Tra Settecento e Ottocento il lei, percepito come frutto di un influsso straniero, viene osteggiato e fino ai primi del Novecento lei / ella e voi vengono usati indistintamente. Nel 1938 il regime fascista proibisce ufficialmente l’uso del lei a favore del voi. È forse proprio questa arbitraria imposizione a sancire l’abbandono del voi nel secondo dopoguerra.





LENZUOLI O LENZUOLA?



La parola lenzuolo ha due plurali.

• Il plurale maschile lenzuoli indica più lenzuoli considerati singolarmente

due lenzuoli con angoli per letto matrimoniale

un mucchio di lenzuoli da stendere

• Il plurale femminile lenzuola (dal plurale latino lintèola) indica la coppia di lenzuola che si stende per preparare il letto

stare tra le lenzuola

Per la culla di Giulia ho preso un paio di lenzuola rosa.



VEDI ANCHE

plurali doppi





LESSICALIZZATI, ALTERATI vedi FALSI ALTERATI





LIMITATIVE, CONGIUNZIONI



Le congiunzioni limitative sono congiunzioni subordinative che introducono le proposizioni >>>limitative.

Le più frequenti sono le congiunzioni che, quanto e le locuzioni >>>congiuntive per quanto, per quel(lo) che, quanto a

Quanto a voi, rimanete in attesa

Per quello che ne sappiamo, va tutto bene.



VEDI ANCHE

congiunzioni





LIMITATIVE, PROPOSIZIONI



Nell’analisi del periodo, le proposizioni limitative sono proposizioni >>>subordinate che specificano l’ambito ristretto entro il quale è valido ciò che si dice nella proposizione >>>principale.

Le proposizioni limitative (si costruiscono in maniera diversa a seconda che siano esplicite o in implicite.

• Le limitative esplicite sono introdotte da a quanto, per quanto, per quel(lo) che, secondo quanto, secondo che.

Possono presentare il verbo:

- all’>>>indicativo

Le informazioni saranno trattate secondo quanto è stabilito dal Decreto Legislativo n. 196/2003

- al >>>congiuntivo

Per quanto avesse lavorato non era soddisfatto

- al >>>condizionale

Secondo quanto sarebbe emerso dalla prima ispezione («La Repubblica»)

• Le limitative implicite sono introdotte da per e in quanto a e presentano il verbo all’infinito

Per discutere di arte, Luciano è la persona più indicata

In quanto a lavorare, Marco non si stanca mai.





LIMITAZIONE, COMPLEMENTO DI



Nell’analisi logica, il complemento di limitazione indica entro quali limiti o in quale ambito è valido ciò che la frase afferma.

È introdotto dalle preposizioni di, in, per, a

Alberto è molto alto di statura

Enrica è bravissima in matematica

Come sei messo a soldi?

Il complemento di limitazione può essere introdotto anche da locuzioni >>>preposizionali come rispetto a, in quanto a, relativamente a, in fatto di ecc.

Rc auto alle stelle: a Pistoia rincari doppi rispetto alla media («Il Tirreno»)

In fatto di cibi, mia sorella ed io abbiamo gli stessi gusti

Sono da considerare complementi di limitazione anche costruzioni come a mio avviso, a tuo parere, secondo lui, a parere di, a giudizio di, secondo l’opinione di

A nostro avviso quel film è troppo lungo

A suo parere, Mario non meritava un trattamento simile.





LI O LÌ?



Si tratta di due >>>omografi.

• Li senza accento grafico (dal latino illi) è il pronome atono maschile plurale usato in funzione di complemento oggetto

Li vedi spesso quei tuoi amici?

I biglietti del concerto andrà a comprarli Valeria

• Lì con l’accento grafico (dal latino illic) è un avverbio di >>>luogo che identifica un punto non molto lontano da chi parla e da chi ascolta

Cerca lì fra quei libri

Visto che passi di lì, compra il giornale

Si può trovare anche abbinato a >>>preposizioni e >>>avverbi o in alcune >>>locuzioni

lì intorno

quel quaderno lì

fin lì

essere lì lì per.



USI

Li senza accento grafico (sempre da illi) è anche una variante antica dell’articolo >>>determinativo maschile plurale gli

Tutti li amici vi salutano (Lettera di G. Mamiani a T. Mamiani)

Ormai scomparsa dall’uso, questa forma sopravvive soltanto nelle date riportate in calce a testi di uso burocratico (documenti, contratti ecc.)

Pavia, li 17 ottobre 2011

Qui l’articolo si riferisce, com’era normale nei secoli scorsi, al numerale: sarebbe come dire “i 17 di ottobre”. Si deve a una confusione con l’avverbio di luogo l’errata grafia con l’accento, che pure ogni tanto si trova in alcuni moduli e documenti ufficiali

Pavia, *lì 17 ottobre 2011

Certo, la cosa migliore sarebbe evitare del tutto questa forma arcaica estranea all’italiano contemporaneo e scrivere semplicemente

Pavia, 17 ottobre 2011.



VEDI ANCHE

monosillabi accentati e non accentati





LOCUZIONI



Le locuzioni sono gruppi di parole che, in relazione grammaticale tra loro, esprimono un determinato concetto e formano un’unità lessicale. A seconda della funzione che svolgono, si distinguono in



LOCUZIONI AVVERBIALI a momenti, di proposito

LOCUZIONI VERBALI andar su, mettere insieme

LOCUZIONI AGGETTIVALI stanco morto, amici per la pelle

LOCUZIONI POLIREMATICHE (POLIREMATICHE, ESPRESSIONI) pesce pagliaccio, biglietto da visita

LOCUZIONI CONGIUNTIVE nel caso in cui, per quanto

LOCUZIONI PREPOSIZIONALI invece di, non distante da

LOCUZIONI INTERIETTIVE al ladro!, Dio ci salvi!





-LOGÌA



-logìa è un >>>suffissoide che deriva dal greco logos ‘discorso’. Si trova in molte parole composte derivate dal greco o formate modernamente in cui significa ‘discorso, espressione’ o ‘studio, teoria, scienza’

tautologia (‘discorso che ripete la stessa cosa’)

psicologia (‘studio della psiche’)

zoologia (‘studio degli animali’)

ufologia (‘studio degli ufo’)

In alcune parole, però, il suffissoide -logìa assume un significato diverso, quello di ‘raccolta, scelta’, che deriva dal verbo greco lèghein

antologia (‘scelta delle parti migliori’)

carfologia (‘movimento automatico e continuo delle mani come per afferrare invisibili oggetti vaganti, osservabile nei malati deliranti o in stato di angoscia’).





LOGICA, ANALISI vedi ANALISI LOGICA





-LOGO, PLURALE DEI NOMI IN vedi -FAGO, -LOGO, PLURALE DEI NOMI IN





LÙBRICO O LUBRÌCO?



La pronuncia corretta di questo aggettivo che significa ‘sdrucciolevole’, ma anche ‘osceno, indecente’ sarebbe lùbrico, con accentazione >>>sdrucciola (come nell’etimo latino lùbricum ‘scivoloso’)

Il ciottolato era lùbrico, in forte pendio (C. E. Gadda, Quer pasticciaccio brutto de via Merulana)

Tuttavia, la pronuncia non etimologica lubrìco (modellata su >>>rubrìca e, per contrasto, su quelle errate come *pùdico) è ormai talmente diffusa da essere diventata legittima per le orecchie della maggioranza dei parlanti

in preda a pensieri lubrìchi / andò sotto a un camion di fichi (F. Guccini, I Fichi)

Il plurale è lùbrici (femminile lùbriche).



VEDI ANCHE

accento





LUOGO, AVVERBI DI



Gli avverbi di luogo servono a specificare il luogo di un’azione, la collocazione di una persona o di un oggetto nello spazio e la distanza di una persona o di un oggetto rispetto a chi parla o ascolta.

Rispetto a un luogo, conosciuto o sconosciuto, i principali avverbi di luogo sono i seguenti.

• Dentro, fuori, sopra, sotto, dietro, davanti, vicino, accanto, lontano, intorno, su, giù

È abbastanza alto per passarci sotto

Maria e Franco abitano vicino

Ieri gli sei passata davanti senza salutarlo

Stammi accanto!

• Via e altrove esprimono l’allontanamento da un luogo in modo generico

Paolo e Lucia sono già andati via

Pazienza: cercherò altrove

• Qui, qua, quassù, qua sotto ecc. indicano un luogo vicino a chi parla e meno vicino o lontano da chi ascolta. Qui e i suoi composti si usano per indicare un luogo ben definito, qua e i suoi composti si usano per indicare un’area senza una determinazione precisa, anche se i due avverbi sono spesso usati come sinonimi perfetti

Domani partiamo tutti da qui

Vieni qua!

Le chiavi devono essere qua sotto

• Lì, là, laggiù, là sopra ecc. indicano un luogo lontano sia da chi parla, sia da chi ascolta. Lì e i suoi composti si usano per indicare un luogo ben definito, là e i suoi composti si usano per indicare un’area senza una determinazione precisa, anche se spesso i due avverbi sono usati come sinonimi perfetti

Antonella è già lì che ci aspetta

Mi dispiace, là sopra non ci arrivo

Dovete continuare fino a laggiù

• In alcuni contesti, svolgono la funzione di avverbi di luogo anche i >>>pronomi personali atoni ci, vi e ne

Nell’astuccio non ci sono più penne (complemento di >>>stato in luogo)

Ho deciso, da Maria ci vengo anch’io (complemento di >>>moto a luogo)

Hanno ristrutturato la stazione? Non ci metto piede da anni (complemento di >>>moto per luogo)

Basta così: me ne vado (complemento di >>>moto da luogo).



USI

Gli avverbi costì e costà (con i composti costaggiù e costassù), tradizionalmente usati per indicare un luogo lontano da chi parla ma vicino a chi ascolta, sopravvivono oggi solo nell’uso parlato di Toscana

Rimani costì dove ti trovi.



STORIA

In italiano antico esistevano altri avverbi di luogo, oggi scomparsi o di uso rarissimo:

• indi ‘di là’

Fortuna, che sì spesso indi mi svia (P. Bembo, Rime)

• quinci e quindi ‘di qui’

Quinci l’invida dea gl’inseminati / campi mira (U. Foscolo, Le Grazie)

• quivi ‘qui, in riferimento a un luogo già nominato’

Uscimmo da una porta che mettea sulla laguna; e quivi era una gondola (S. Pellico, Le mie prigioni)

• lungi ‘lontano’

Ecco non lungi un bel cespuglio vede (L. Ariosto, Orlando furioso).





LUOGO, COMPLEMENTO DI



Nell’analisi logica, il complemento di luogo indica la disposizione nello spazio di un oggetto, di un essere animato o di un’azione.

È introdotto da varie >>>preposizioni proprie (come a, da, in, su, per, tra, fra), proposizioni improprie (come sopra, sotto, davanti, dietro ecc.) o da locuzioni >>>preposizionali (come in cima a, in mezzo a, nel mezzo di ecc.).

Tradizionalmente si distinguono quattro diversi complementi.





LUOGO, ESPRESSIONI DI



Sono espressioni di luogo alcune locuzioni>>>avverbiali costruite con varie >>>preposizioni, come ad esempio di qua e di là, di su e di giù

Quello dev’essere ubriaco: guarda come va di qua e di là!

Per indicare un luogo indeterminato si può usare anche in giro

A presto allora, ci vediamo in giro

Un tipo particolare di locuzione avverbiale di luogo è quella formata da un nome ripetuto due volte dopo un verbo di moto (andare, camminare). L’espressione assume il valore di moto: ‘vicino a, rasente a’

camminare muro muro

navigare riva riva

farcela pelo pelo

Vengono usate come espressioni di luogo anche numerose preposizioni improprie: contro, davanti, dietro, dentro, fuori, lungo, oltre, sotto, sopra, verso, vicino, presso

L’autobus ferma proprio davanti alla scuola

Passeggiava lungo il fiume

Cominciamo ad andare verso casa

È successo vicino a Bari.





M





MA vedi AVVERSATIVE, CONGIUNZIONI





MACEDONIA, PAROLE



Le parole macedonia sono un caso particolare di parole >>>composte. Sono parole formate dalla fusione di due o più parole, che di solito hanno un segmento in comune; di norma il primo elemento è una parola accorciata, mentre il secondo elemento è una parola intera

carto[leria] + libreria > cartolibreria

mand[arino] + arancio > mandarancio

cant[ante] + autore > cantautore.



USI

Le parole macedonia sono molto usate nei nomi di enti e associazioni (Autosole, Federcommercio, Coldiretti) e nel linguaggio pubblicitario

Più grosso è più gusto c’è con cioccoblocco (pubblicità degli anni ’80 del Novecento di una nota marca di cioccolato).





MACHIAVELLICO O MACCHIAVELLICO?



La forma corretta è machiavellico, con una sola c, visto che il nome proprio da cui deriva è quello dello scrittore fiorentino Niccolò Machiavelli. La grafia scorretta con la doppia c è forse dovuta al modello di parole come macchia.



STORIA

La grafia del nome Machiavelli con la doppia c ha avuto una sua circolazione anche nei secoli passati

Dalle opere di Dante, di Macchiavello, di Filicaia, di Vico (I. Nievo, Le confessioni di un italiano).





MAIALE / SCROFA



Il sostantivo maschile maiale presenta una forma diversa per il femminile, che proviene da una >>>radice diversa, ed è scrofa.

Anche altre denominazioni di animali hanno il maschile diverso dal femminile: fuco / ape, toro / vacca, montone / pecora (>>>nomi indipendenti al maschile e femminile).



USI

Oggi la forma femminile maiala si usa soltanto in senso dispregiativo

Questa dev’essere per forza la maiala (M. Drago, Zolle)

Lo stesso vale per il femminile porca, usato nell’italiano letterario dei secoli passati per indicare semplicemente la femmina del maiale

Dalla bianchezza di quella porca si crede che derivasse il nome di Alba (G. Leopardi, Zibaldone).





MAIESTATICO, PLURALE



Il plurale maiestatico (o pluralis maiestatis) consiste nell’uso della 1a persona plurale noi al posto della 1a persona singolare io da parte di autorità politiche e religiose in contesti ufficiali e in occasioni solenni

Sulla proposta del Nostro Ministro Segretario di Stato per gli Affari dell’Interno […] abbiamo decretato e decretiamo (Vittorio Emanuele II, Regio Decreto del 3 maggio 1868)

Nell’italiano contemporaneo quest’uso è sempre più raro. Spesso, anzi, ci si riferisce con ironia a chi usa il plurale al posto del singolare, soprattutto se non si tratta di un’autorità

Don Gustavo rispose con il pluralis maiestatis: – Noi pensiamo che il titolo della Beata Vergine di Lourdes stia bene a Lourdes (M. Moretti, La vedova Fioravanti)

Oltre al plurale maiestatico propriamente detto, ci sono altri casi nei quali si può usare la 1a persona plurale al posto della 1a persona singolare.

• Il plurale didattico è usato dal docente nelle spiegazioni o dall’autore nella manualistica

Adesso prendiamo in esame questo nuovo aspetto

• Il plurale narrativo è usato dal narratore nel racconto di una storia, di una trama o per manifestare una vicinanza con il lettore

Siamo a New York negli anni Trenta

Detto tra noi, non siamo per niente d’accordo

• Il plurale di modestia è usato quando, in un testo letterario, lo scrittore vuole limitare il peso della propria autorità

Renzo, avvertiamo i lettori, veramente non la poteva vedere (A. Balbiani, I figli di Renzo Tramaglino e Lucia Mondella)

• Il plurale poetico è usato quando, in poesia, l’autore vuole evitare di parlare di sé stesso in prima persona

Ché mal per noi quella beltà si vide (F. Petrarca, Canzoniere)

A noi prescrisse / il fato illacrimata sepoltura (U. Foscolo, A Zacinto)

In tutti gli altri casi – ad esempio nella stesura di un saggio, di un articolo o di una tesi – è consigliabile usare sempre la 1a persona singolare.





MAIUSCOLE, USO DELLE



L’uso delle maiuscole è obbligatorio in una serie di casi.

• All’inizio di testo o di una sua parte (capitolo, paragrafo ecc.)

Quel ramo del lago di Como che volge a mezzogiorno (A. Manzoni, I promessi sposi)

• Dopo un >>>punto fermo

Tornò a Roma. Laggiù si sentiva a casa

• All’inizio di una battuta di >>>discorso diretto

Luigi disse: «Arrivo domani»

• Con i nomi >>> propri di persona, i soprannomi, gli appellativi per antonomasia, i nomi propri di animali

Francesco, Chiara, l’Avvocato (= Giovanni Agnelli), l’Arpinate (= Cicerone, originario di Arpino), il cane Argo

• Con i nomi di luogo geografico, sia reale, sia inventato

Venezia, Tasmania, Atlantide

Nei nomi geografici composti da un nome proprio e un nome comune (monte, via, corso ecc.), quest’ultimo può essere scritto sia con la maiuscola, sia con la minuscola

Monte Rosa / monte Rosa

Via Quasimodo / via Quasimodo

Corso Italia / corso Italia

• Con i nomi di corpi celesti

Giove, Orione, Aldebaran

terra, sole e luna hanno la maiuscola solo in contesti astronomici.

• Con i nomi delle festività religiose e laiche

Natale, Pasqua, Ferragosto, Primo maggio

• Con i titoli di un libro, un’opera d’arte, un film, una canzone (la maiuscola si limita alla prima parola del titolo)

I tre moschettieri, Incontri ravvicinati del terzo tipo, Fatti mandare dalla mamma a prendere il latte

• Con i nomi di secoli, di decenni, di periodi e avvenimenti storici di rilievo

il Cinquecento, gli anni Settanta, il Risorgimento, la Resistenza

La maiuscola si usa solo per l’iniziale della prima parola

Prima guerra mondiale, Rivoluzione francese, Guerra dei trent’anni

• Con le lettere che formano una sigla

ASL, FIGC, ONU

La maiuscola si può usare anche solo per la prima lettera

Asl, Figc, Onu

Anche nella sigla sciolta, la maiuscola si può usare per la lettera iniziale di ogni parola

Azienda Sanitaria Locale, Federazione Italiana Giuoco Calcio, Organizzazione delle Nazioni Unite

• Con i nomi derivati da un luogo geografico, per indicare un certo territorio

il Pavese, il Savonese, il Palermitano

Invece con i nomi che indicano gli abitanti, in funzione sia di sostantivo, sia di aggettivo, si usa la minuscola

gli italiani, i tedeschi, i triestini

anche se con i nomi di popolazioni antiche o di tribù si può usare anche la maiuscola

i Galli / i galli, i Romani (= gli antichi romani), gli Aztechi, i Sioux

• Con i nomi dei punti cardinali, quando indicano un’area geografica specifica e non la semplice direzione

il ricco Nord, programmi per il Mezzogiorno, lo sviluppo del Sud-est asiatico

• Con i nomi ufficiali di enti, istituti, organizzazioni

Banca del lavoro, Mercato comune europeo, Università degli studi di Perugia

• Con i nomi ufficiali di palazzi, musei, teatri, locali pubblici

Palazzo Madama, Teatro alla Scala, Caffè Pedrocchi

• Con alcuni nomi comuni che indicano organismi pubblici o istituzioni, per distinguerli dagli >>>omografi di significato più generale

Stato (= nazione) / stato (= condizione)

Chiesa (= insieme del clero e dei fedeli) / chiesa (= edificio)

Borsa (= centro economico) / borsa (= oggetto)

Camera (= ramo del parlamento) / camera (= stanza)

Paese (= nazione) / paese (= piccola città).



DUBBI

I nomi comuni delle istituzioni generali come comune, questura, tribunale ecc. seguiti dal nome proprio del luogo devono avere l’iniziale minuscola

il comune di Udine, la questura di Roma, il tribunale dell’Aja

Nei nomi ufficiali di enti, organizzazioni, istituzioni ecc. formati da due o più parole, l’uso della maiuscola per le iniziali delle parole che seguono la prima è facoltativo

Mercato comune europeo / Mercato Comune Europeo

Fondo monetario internazionale / Fondo Monetario Internazionale

I nomi dei giorni della settimana e dei mesi vanno scritti con l’iniziale minuscola

maggio, lunedì, marzo, sabato.



USI

Nell’italiano formale e burocratico, ad esempio nelle lettere o e-mail commerciali, si può usare la maiuscola (detta maiuscola di rispetto o reverenziale) sia per gli appellativi e i titoli, sia per i pronomi personali e gli aggettivi possessivi relativi al destinatario

Gentile Avvocato, ci pregiamo di comunicarLe che la Sua e-mail è arrivata

Naturalmente, se si decide di usare la maiuscola di rispetto, è necessario mantenerla per tutto il testo

Gentile Professore, Le chiedo un Suo parere e non Gentile Professore, Le chiedo un suo parere.





MALÈFICI O MALEFÌCI?



Si tratta di una coppia di >>>omografi.

• Malèfici, con accentazione >>>sdrucciola, è il maschile plurale dell’aggettivo malèfico (dal latino malèficus), cioè ‘che fa male’, ma anche ‘malvagio’

scopi malefici, influssi malefici, germi malefici

• Malefìci, con accentazione >>>piana, è il maschile plurale del sostantivo malefìcio (dal latino malefìcium), che significa ‘azione cattiva’ o ‘malocchio’

compiere malefici, i malefici dei maghi, credere ai malefici.



STORIA

Le due forme sono omografe solo da quando, nel Novecento, si è smesso di rendere nella grafia la doppia i finale del plurale di malefìcio (maleficii), o di ricorrere alle altre soluzioni usate in passato per questo tipo di parole: la i lunga (maleficj) o l’accento circonflesso (maleficî).

Ad esempio, non ricorre a nessun accorgimento grafico Guido Gozzano nella poesia Cocotte, pubblicata nel 1911, in cui però la collocazione della parola in rima rende inequivocabile la posizione dell’accento

i naviganti e l’isole Felici… / Co-co-tte… le fate intese ai malefici (G. Gozzano, Cocotte)

Oggi nella lingua scritta i due omografi possono essere distinti tramite l’uso dell’accento, anche se molto spesso è sufficiente il contesto per non confonderli

Gli effetti malefici dell’esposizione al sole

Secondo la leggenda, quel mago faceva potenti malefici.



VEDI ANCHE

accento

-io, plurale dei nomi in





MALEVOLO, SUPERLATIVO DI



Malevolo è uno degli aggettivi che formano il superlativo assoluto aggiungendo il suffisso -entissimo anziché -issimo, come nella forma latina malevolentissimus

malevolo > malevolentissimo

La forma malevolissimo è comunque usata, soprattutto nel parlato e nello scritto informale

Drago buio è malevolissimo (www.nintendoclub.it)

ed è presente anche nella produzione letteraria

Invocare il Buon Viaggio Ahab da un Onnipotente malevolissimo (A. Arbasino, Fratelli d’Italia).



VEDI ANCHE

-entissimo, superlativi in





MALGRADO vedi CONCESSIVE, CONGIUNZIONI





-MANIA



-mania è un >>>suffissoide che deriva dal greco manìa ‘fissazione’, ed è usato in parole derivate direttamente dal greco (cleptomania, piromania) o formate modernamente

melomania (‘passione eccessiva per la musica’)

mitomania (‘tendenza a mentire’)

L’aggettivo corrispondente si forma con il suffissoide -mane

cleptomania> cleptomane

mitomania> mitomane.



USI

Nel linguaggio scientifico -mania dà origine a parole che indicano stati patologici (monomania, ipomania), mentre nell’italiano informale si usa sempre più spesso per riferirsi a una passione eccessiva, una moda del momento. È molto comune nell’uso giornalistico e pubblicitario

È sempre più juvemania (www.tuttojuve.com).





MANIERA, COMPLEMENTO DI vedi MODO O MANIERA, COMPLEMENTO DI





MA PERÒ



La congiunzione >>>avversativa ma è spesso rafforzata da un’altra congiunzione avversativa: però, proprio come avviene per ma tuttavia, ma nondimeno, ma pure. Si tratta di un uso molto comune nel parlato e nello scritto informale

Stai seria con la faccia ma però / ridi con gli occhi io lo so (P. Conte, Wanda)

Anche se non si tratta di un uso scorretto, è comunque preferibile evitarlo nello scritto, specie in quello di livello sostenuto.



STORIA

Sebbene sia stato spesso oggetto della censura dei grammatici, ma però è largamente attestato nella nostra tradizione letteraria

Ma però, a parlarne tra amici, è un sollievo (A. Manzoni, I promessi sposi)

Ma però non capisco perché, verso la chiusa, abbiate voluto scandire quelle note che il Bach segnò legate (I. Svevo, La coscienza di Zeno).





MASS MEDIA vedi MEDIA





MASSO / MASSA



Sono due parole di genere diverso che derivano dallo stesso etimo, il latino massam.

• Il maschile masso indica un grande blocco di roccia

un masso di pietra, un masso di granito

Il plurale è massi

ha due spalle grandi come massi

• Il femminile massa indica una grande quantità di cose o persone

una massa d’acqua, una massa di turisti

Il plurale è masse

freddissime masse d’aria in arrivo in quota.



VEDI ANCHE

alternanza di genere e di significato

genere dei nomi





MATERIA, COMPLEMENTO DI



Nell’analisi logica, il complemento di materia è il complemento che indica la sostanza di cui si compone una cosa o una persona, in senso sia proprio sia figurato.

Può essere introdotto dalle preposizioni di e in

I fili di rame del telefono

Indossava una tuta in amianto

Ma sei di ghiaccio!





MATTINO O MATTINA?



Sono due parole di genere diverso che derivano dallo stesso aggettivo latino, matutinus: più precisamente, mattino viene da (tempus) matutinum, mattina da (horam) matutinam. Entrambe le parole indicano la parte della giornata che va dall’alba a mezzogiorno, ma il femminile mattina è leggermente più diffuso.

In alcune frasi, le due parole sono perfettamente intercambiabili

una mattina luminosa / un mattino luminoso, alle otto della mattina / del mattino

In altre frasi e >>>locuzioni, invece, l’uso ha imposto una forma o l’altra.

• Si usa sempre il maschile mattino in espressioni come

sul far del mattino, di buon mattino, durare lo spazio di un mattino, il buon giorno si vede dal mattino, il mattino ha l’oro in bocca

• Si usa sempre il femminile mattina in espressioni come

di prima mattina, tutte le mattine, ieri mattina, sabato mattina, dalla sera alla mattina.



VEDI ANCHE

alternanza di genere e di significato

genere dei nomi





MAXI-



Maxi- è un >>>prefissoide derivato dal latino màximus ‘massimo’ (tramite l’inglese maxi), ed è usato in parole formate modernamente, appartenenti soprattutto al linguaggio giornalistico

Scoperta maxitruffa di prodotti alimentari (www.ilrestodelcarlino.it)

Maxisequestro di armi, sgominata banda trafficanti (www.ansa.it).



DUBBI

Nella scrittura, tra maxi- e il secondo elemento di solito non si usa il trattino

Maxisconti: tutti li fanno, nessuno lo ammette («La Repubblica»)

Real, maxipremio contro la crisi (www.corrieredellosport.it)

Il trattino è, tuttavia, frequente soprattutto in parole (specie >>>neologismi) che cominciano per vocale

Ok al maxi-emendamento (www.lettera43.it)

Maxi-inchiesta sulla Asl di Viterbo (www.online-news.it)

Piuttosto diffusa è anche la grafia separata

Firenze, stop al maxi appalto sotto inchiesta (www.archivio.dirittiglobali.it)

Nocerina, maxi premio promozione (www.tuttolegapro.com).





MEDIA



La pronuncia corretta del sostantivo media (o mass media), con il quale si indicano i mezzi di informazione (giornali, televisione, internet), è mèdia, perché la parola deriva dal latino mèdia (plurale di medium ‘mezzo’). Sconsigliabile, anche se molto frequente, è la pronuncia mìdia, derivata da quella inglese.



USI

La parola si usa solo al plurale maschile

la forza dei media, i media televisivi, i nuovi media

È da considerarsi scorretto l’uso al singolare maschile, talora presente nel parlato e nello scritto informale

erano pensati specificamente per il media televisivo (it.wikipedia.org).





MEDÌCEO O MEDICÈO?



La pronuncia corretta dell’aggettivo (che significa ‘della famiglia Medici di Firenze’) è medìceo, con accentazione >>>sdrucciola. Infatti quando una parola italiana termina in -eo, di solito l’accento cade sulla sillaba precedente: come in argenteo, roseo, etereo ecc.



STORIA

Nei testi dei secoli scorsi, soprattutto in poesia, è possibile trovare anche l’accentazione >>>piana medicèo

Parea gridare come un dì l’Ombrane / ad Ambra sua, nel canto medicèo / […] di quel pastore giovine Aristeo (G. D’Annunzio, L’Isotteo).



VEDI ANCHE

accento





MEGA-



Mega- è un >>>prefissoide derivato dal greco megas ‘grande’, ed è usato in parole derivate direttamente dal greco e dal latino scientifico (megacefalia, megattera), o formate modernamente e appartenenti soprattutto al linguaggio scientifico e tecnico

megastruttura (‘struttura architettonica complessa’)

megafono (‘strumento acustico’)

Davanti al nome di un’unità di misura, ne moltiplica il valore per un milione

megawatt, megavolt, megabyte.



USI

Nel linguaggio recente, soprattutto giornalistico e pubblicitario, si impiega per creare parole di uso iperbolico (per lo più scherzoso)

Gli utenti italiani sono attratti dalle megaofferte (www.hostingtalk.it)

Nella scrittura, tra mega- e il secondo elemento composto di solito non si usa il trattino, che tuttavia si può trovare soprattutto in >>>neologismi che cominciano per vocale

Il mega-impianto travestito da serra (www.sardegna24.net)

Milano, mega-sconti su Expo (www.ilsole24ore.com)

Ha una certa frequenza anche la grafia separata

Dopo la mega impresa, la Schiavone fuori ai quarti (www.informaverona.it).





MEGLIO vedi MIGLIORE O MEGLIO?





MEMBRI O MEMBRA?



Il sostantivo membro ha due plurali, che rispondono a sfumature di significato diverse.

• Il plurale maschile membri, che deriva regolarmente dal singolare membro, indica gli individui che compongono una collettività, un gruppo, un organo, un’associazione

i membri della famiglia, i membri del Senato, i membri del club

ma può anche riferirsi alle singole parti del corpo considerate separatamente

le giunture dei diversi membri

• Il plurale femminile membra, che deriva dal plurale >>>neutro latino membra, si usa quando ci si riferisce alle parti del corpo umano nel loro insieme

membra forti, perdere l’uso delle membra, membra indolenzite.



STORIA

Nella tradizione letteraria dei secoli scorsi ricorrono anche le forme i membri e le membre con il significato di ‘parti del corpo umano nel loro insieme’

Ne’ dolci membri del tuo caro figlio (F. Petrarca, Canzoniere)

O membre afflitte, lasse e meschinelle (L. Pulci, Morgante).



VEDI ANCHE

plurali doppi





MENTO O MENTISCO?



La forma oggi più frequente è mento. Solo in alcuni modi (indicativo e congiuntivo presente, imperativo) e in alcune persone (1a, 2a, 3a persone singolari e la 3a persona plurale) la coniugazione del verbo mentire presenta una doppia forma





In tutti gli altri casi, il verbo mentire presenta solo la forma senza l’>>>interfisso -isc-.

Il verbo derivato smentire, invece, ha solo la forma con l’interfisso -isc-

io smentisco, tu smentisci, loro smentiscano.



VEDI ANCHE

incoativi, verbi





MÈNTORE O MENTÒRE?



La pronuncia corretta è mèntore, con la stessa accentazione >>>sdrucciola della parola greca (e poi latina) da cui deriva (Mèntorem, nome proprio di un personaggio dell’Odissea che aiuta Telemaco nella ricerca del padre Odisseo).

La pronuncia mentòre è dovuta a un avanzamento dell’accento sul modello dei nomi in -ore come direttore, professore, mentitore ecc.



VEDI ANCHE

accento





MERITAMENTE O MERITATAMENTE?



Entrambe le forme dell’avverbio sono corrette.

• Meritamente, derivato dalla base latina meritus (‘meritato, giusto’), è la forma più antica, ma oggi è poco usata

Meritamente però ch’io potei / abbandonarti (U. Foscolo, Sonetti)

Il successo mondiale del film Le vite degli altri […] meritamente premio Oscar (www.larivistadeilibri.it)

• Meritatamente – derivato da meritato, participio passato di meritare, con l’aggiunta del suffisso -mente – è la forma più recente e di gran lunga la più comune nell’italiano contemporaneo

All Blacks meritatamente campioni con Donald (www.ilsole24ore.com).





MESE / MENSILE



Spesso, nella formazione di aggettivi provenienti da nomi, si ricorre a una forma più vicina alla base latina o greca.

Nel caso di mese, l’aggettivo corrispondente è derivato direttamente dal latino mensilem

scadenza mensile, abbonamento mensile, partita mensile.



VEDI ANCHE

derivate, parole





METEOROLOGIA O METEREOLOGIA?



La forma corretta di questo sostantivo, che deriva dal greco metèora (‘fenomeno atmosferico’), è meteorologia

La sua vera passione però è da anni la meteorologia marina (www.horcamyseria.it)

Il progetto MeteoMet che coniuga per la prima volta meteorologia e metrologia (www.tecnologiaericerca.com)

Lo stesso vale per i derivati meteorologo e meteorologico

Il meteorologo: «Potremmo tornare al record dell’85» (www.ilgiornale.it)

Previsioni meteorologiche, osservazioni in tempo reale (www.eurometeo.com)

La forma scorretta metereologia è dovuta al fatto che la sequenza -eoro- è poco comune in italiano e tende a essere sostituita con la più frequente -ereo-, presente in parole come stereo, aereo, cinereo ecc.





METRO / METROPOLITANA vedi ACCORCIATI, NOMI





MEZZO- E MEZZA-, PLURALE DEI COMPOSTI CON



Di norma, le parole composte con mezzo- e mezza- volgono al plurale entrambi gli elementi

mezzaluna > mezzelune

mezzanotte > mezzenotti

mezzobusto > mezzibusti

mezzorilievo > mezzirilievi

mezzolitro > mezzilitri

In molti casi, al plurale si possono usare anche nella forma senza >>>univerbazione

mezzi busti, mezzi rilievi, mezzi litri

In qualche caso può essere volto al plurale solo il secondo elemento

mezzosoprano > mezzosoprani

mezzogiorno > mezzogiorni

mezzofondista > mezzofondisti

Raramente le parole composte con mezzo- hanno il plurale invariato

il cavallo mezzosangue > i cavalli mezzosangue.





MEZZO O MEZZA?



Dipende dalla funzione in cui è usata la parola.

• Se mezzo ha la funzione di aggettivo e precede il sostantivo, ha la >>>concordanza regolarmente in genere e numero

mezza pagina, mezzo litro, mezze paghe, mezzi fogli

• Se mezzo ha la funzione di avverbio (con il significato di ‘a metà, per metà’) e precede un aggettivo o un participio passato, è consigliabile che resti inalterato

una donna mezzo morta, urne mezzo sepolte, pazienti mezzo matti

ma può anche essere accordato in genere e numero con il sostantivo

una donna mezza morta, urne mezze sepolte, pazienti mezzi matti

• Se mezzo ha la funzione di sostantivo, con il significato di ‘metà’, e si trova dopo un altro sostantivo (soprattutto nell’indicazione delle ore del giorno), è consigliabile che resti inalterato

quattro ore e mezzo, le sette e mezzo

ma può anche essere accordato in genere con il sostantivo

quattro ore e mezza, le sette e mezza.

Il femminile singolare mezza è soggetto a >>>elisione davanti a parole che cominciano per vocale. L’elisione è obbligatoria nell’espressione mezz’ora; in tutti gli altri casi l’elisione è facoltativa

mezza età / mezz’età, mezza idea / mezz’idea

Il femminile sostantivato mezza può indicare sia le ore 12.30, sia le ore 0.30

Suona la mezza: è ora di pranzo

È notte fonda: sarà la mezza

ma anche – meno frequentemente – la mezz’ora di ogni ora

Il film comincia alle 20.40: vediamoci dieci minuti prima, alla mezza.





MEZZO O STRUMENTO, COMPLEMENTO DI



Nell’analisi logica, il complemento di mezzo o strumento è il complemento che indica la persona o la cosa che rappresenta il mezzo, lo strumento con cui si compie l’azione espressa dalla frase.

Può essere introdotto dalle preposizioni a, con, per, di, da, attraverso, mediante, tramite e dalle locuzioni >>>preposizionali per mezzo di, grazie a, ad opera di

Scriverò questo libro a macchina

Mi fai da guida?

Attraverso questa antenna captiamo diversi segnali

Grazie a internet siamo collegati con tutto il mondo.





MICA



L’avverbio di >>>negazione mica ha la funzione di rafforzare la negazione della frase. È tipico dell’uso parlato e informale ed è quindi sconsigliabile nello scritto.

Come per gli altri aggettivi e pronomi >>>indefiniti negativi, richiede la doppia negazione quando si trova dopo il verbo

Non sono mica stupido

non quando lo precede

Mica sono stupido.



USI

Nell’italiano parlato di area settentrionale, mica si usa senza l’avverbio negativo non anche quando si trova prima del verbo

So mica niente, io!



STORIA

Nella tradizione letteraria non mancano esempi illustri di mica

Ascoltava quello che non gli era mica occulto (G. Boccaccio, Filocolo)

Non era mica sciocca Giovanna (I. Svevo, La coscienza di Zeno).





MIGLIAIO O MIGLIAIA?



Entrambe le forme sono corrette, ma la prima è singolare, la seconda plurale.

Migliaio, infatti, è una di quelle parole maschili (come uovo, paio, riso) che al plurale diventa femminile, pur mantenendo lo stesso significato

un migliaio di persone / tante migliaia di persone

È dunque scorretto l’uso di migliaia come singolare: *una migliaia di persone.

Il cambio di genere è dovuto all’etimo: migliaio deriva da una parola latina di genere >>>neutro che terminava in -um (miliarium) e aveva il plurale in -a (miliaria).





MIGLIORE O MEGLIO?



L’uso dell’avverbio meglio come aggettivo è tipico del parlato informale, e dunque è sconsigliabile nello scritto e nel parlato di una certa formalità

i migliori anni e non i meglio anni

Questo costrutto può vantare anche qualche attestazione letteraria, come il titolo di un testo di Pier Paolo Pasolini

La meglio gioventù

ripreso dal verso di un canto alpino

L’è morto un alpino nel far la guerra / la meglio gioventù l’è sotto terra (Sul ponte di Perati).



VEDI ANCHE

grado degli aggettivi





MIMÈSI O MÌMESI?



Entrambe le pronunce di questa parola, che deriva dal latino mimèsim (a sua volta derivante dal greco mìmesis), sono accettabili.

• Mimèsi, con accentazione >>>piana, prosegue la pronuncia del latino, etimologicamente più corretta poiché la parola è arrivata in italiano proprio dal latino.

• Mìmesi, con accentazione >>>sdrucciola, prosegue la pronuncia del greco.



VEDI ANCHE

accento





MINI-



Mini- è un >>>prefissoide derivato dal latino mìnimus ‘minimo’ (tramite l’inglese mini, abbreviazione di miniature), ed è usato in parole formate modernamente soprattutto nel linguaggio giornalistico e pubblicitario

minigonna (‘gonna molto corta, >>>calco dell’inglese miniskirt’)

miniappartamento (‘appartamento di dimensioni ridotte’).



USI

Nella scrittura, tra mini- e il secondo elemento composto di solito non si usa il trattino, che però si può trovare soprattutto in >>>neologismi che cominciano per vocale

Intesa sulla mini-riforma dei trattati (www.ilsole24ore.com)

Direi un mini-affare (www.passionepeugeot.it)

È possibile anche la grafia separata

C’è chi la definisce soltanto una mini riforma (www.corriere.it)

Mini può avere anche la funzione di aggettivo o di avverbio

Indossi un abito mini

Claudia si veste mini

Come aggettivo, ha il grado superlativo, usato soprattutto nel linguaggio pubblicitario e ottenuto di solito con il prefisso super- o il raddoppiamento mini mini

Bonnie McKee gonna supermini (www.pianetadonna.it)

Mini mini aspirapolvere (www.italian.alibaba.com)

Mini si può usare anche sostantivato con il significato di ‘minigonna’

Si volta a guardare quella mini vertiginosa (www.style.it).



STORIA

Il prefissoide, già presente in Inghilterra dal 1849 con la parola minicab (‘piccola vettura’), ottenne visibilità mondiale a metà degli anni ’60 del Novecento con un innovativo capo d’abbigliamento inventato dalla stilista inglese Mary Quant: la miniskirt, fedelmente tradotto nell’italiano minigonna.





MINUSCOLE, USO DELLE vedi MAIUSCOLE, USO DELLE





MISERO, SUPERLATIVO DI



Misero è uno degli aggettivi che formano il superlativo assoluto aggiungendo il suffisso -errimo anziché -issimo, come nella forma latina miserrimus

misero > miserrimo

La forma miserissimo è comunque usata, soprattutto nel parlato e nello scritto informale

Ho un miserissimo serbatoio da 30 lt (www.it.narkive.com).



USI

Nell’uso comune il valore di superlativo è spesso molto attenuato, tanto che oggi sono comuni frasi in cui miserrimo è impropriamente usato per costruire un superlativo relativo o un comparativo

Lo stesso Faust ci appare come il più miserrimo (www.lankelot.eu).



STORIA

Miserissimo è attestato nella tradizione letteraria fin dai primi secoli

Il mondo, che è miserissimo, tosto buon diverrebbe (G. Boccaccio, Decameron)

ed è registrato già nella prima edizione (1612) del Vocabolario degli accademici della Crusca, mentre miserrimo è presente solo a partire dalla terza (1691).



VEDI ANCHE

-errimo, superlativi in





MISERRIMO vedi MISERO, SUPERLATIVO DI





MISURA, COMPLEMENTO DI vedi PESO O MISURA, COMPLEMENTO DI





MOBILI, DITTONGHI vedi DITTONGO





MODALI, PROPOSIZIONI



Nell’analisi del periodo, le proposizioni modali sono proposizioni >>>subordinate che servono a spiegare il modo con cui si compie un’azione.

Le proposizioni modali sono costruite soltanto in forma implicita, presentano il verbo al gerundio o all’infinito introdotto dalla >>>preposizione con

Arrivò zoppicando

Fa molto rumore con il trascinare i piedi

Quelle che, secondo alcune grammatiche, sono proposizioni modali esplicite devono essere classificate in realtà come proposizioni >>>comparative di analogia e sono introdotte da come, secondo che, nel modo che, come se, quasi che

Mi parlava come se non mi conoscesse.





MODALI, VERBI vedi SERVILI, VERBI





MODI DEL VERBO



I modi del verbo indicano l’atteggiamento assunto dal parlante nei confronti di ciò che dice e del suo interlocutore.

Esistono due categorie di modi: finiti e indefiniti.

• I modi finiti indicano una modalità ben definita e precisa, in relazione alla persona, al tempo e al numero e sono





• I modi indefiniti (chiamati anche forme nominali del verbo, perché possono essere usati in funzione di sostantivo o di aggettivo) non indicano propriamente una modalità, sono privi della persona e del numero (tranne il participio) e sono





MODISMO vedi NEOLOGISMI





MODO, AVVERBI DI



Gli avverbi di modo (o qualificativi) indicano il modo con cui si svolge un fatto espresso da un verbo, un aggettivo o un altro avverbio. I più usati sono:

• alcuni avverbi molto comuni come bene, male, volentieri, abbastanza

sono abbastanza contento, mi sento male, vengo volentieri

• gli avverbi formati con il suffisso -mente

stranamente, filosoficamente, brutalmente, gentilmente

• gli avverbi rappresentati da un aggettivo qualificativo maschile singolare, soprattutto in espressioni cristallizzate

parlare chiaro, lavorare sodo, rischiare grosso, andare forte

Alcuni avverbi, molto comuni in passato ma oggi meno diffusi, sono formati con il suffisso -oni

carponi (‘con le ginocchia e le mani a terra’)

bocconi (‘con la faccia in giù’)

ciondoloni (‘penzolando verso il basso’)

ginocchioni (‘in ginocchio’)

Un altro gruppo particolarmente numeroso è formato dalle locuzioni>>>avverbiali

alla svelta, in un batter d’occhio, di corsa, a corpo a corpo.



DUBBI

Le locuzioni avverbiali a faccia a faccia, a corpo a corpo si possono scrivere anche senza la prima preposizione semplice >>>a

Si trovarono a faccia a faccia / faccia a faccia

Abbiamo lottato a corpo a corpo / corpo a corpo.



VEDI ANCHE

avverbi





MODO O MANIERA, COMPLEMENTO DI



Nell’analisi logica, il complemento di modo o maniera è il complemento che indica il modo nel quale si svolge un’azione o avviene un fatto.

Può essere introdotto dalle preposizioni con, di, a, per, in, secondo, senza e dalle locuzioni >>>preposizionali alla maniera di, al modo di

Si muove con eleganza

Hai agito senza motivo

Calciava alla maniera di Maradona.





MONO-



Mono- è un >>>prefissoide derivato dal greco monos ‘solo, unico’, ed è usato in parole derivate direttamente dal greco (monocromatico, monocratico) o formate modernamente, appartenenti soprattutto al linguaggio scientifico e tecnico

monorotaia (‘rotaia unica’)

monopolio (‘accentramento economico di domanda e offerta’).





MONOSILLABI ACCENTATI E NON ACCENTATI



I monosillabi di regola non vanno accentati, perché essendo formati da una sola sillaba non possono dare adito a incertezze sulla posizione dell’accento

fu, re, qui, tu, su, no, ma, per, sa

Soltanto alcuni monosillabi vanno accentati per evitare la possibile confusione con >>>omonimi molto diffusi:

• è (verbo essere) / e (congiunzione)

La chiave è sul tavolo / Io e lui

• dà (verbo dare) / da (preposizione)

Ti dà fiducia / Vengo da Milano

• là (avverbio di luogo) / la (articolo o pronome)

Si trova là / La gonna / La vedo

• lì (avverbio di luogo) / li (pronome)

Lì c’è una casa / Li sento bene

• sé (pronome) / se (congiunzione)

Pensa sempre a sé / Se piove, prendi l’ombrello

• sì (avverbio affermativo) / si (pronome)

Ha risposto di sì / Si sta bene qui

• né (congiunzione) / ne (avverbio o pronome)

Né bianco, né nero / Me ne vado / Ne voglio tre

• tè (bevanda) / te (pronome)

Adoro il tè alla menta / Parla proprio con te.



STORIA

Vanno anche accentati i monosillabi presenti ormai solo nella tradizione letteraria fé (= troncamento di fede), diè (= troncamento di diede), piè (= troncamento di piede).



DUBBI

Secondo una vecchia regola grammaticale, il pronome personale sé perde l’accento davanti all’aggettivo dimostrativo stesso. Questa regola, però, è un’inutile eccezione: in base al contesto infatti è impossibile confondersi con la congiunzione se. Perciò è consigliabile la forma sé stesso, perché più logica ed economica (>>>se o sé?).



VEDI ANCHE

accento





MONTONE / PECORA



Il sostantivo maschile montone presenta una forma diversa per il femminile, che proviene da una >>>radice diversa, pecora.

Anche altre denominazioni di animali hanno il maschile diverso dal femminile: maiale / scrofa, toro / vacca, fuco / ape (>>>nomi indipendenti al maschile e femminile).





MOTO A LUOGO, COMPLEMENTO DI



Nell’analisi logica, il complemento di moto a luogo è il complemento che indica il luogo o la persona verso cui qualcuno o qualcosa è diretto, in senso sia proprio, sia figurato.

Può essere introdotto dalle preposizioni in, a, da, per, su, tra, verso, sopra, sotto, dentro, fuori e dalle locuzioni >>>preposizionali in direzione di, alla volta di ecc.

Torno in campagna

Un’emozione che va dritta al cuore

Ci dirigiamo alla volta di Roma.





MOTO DA LUOGO, COMPLEMENTO DI



Nell’analisi logica, il complemento di moto da luogo è il complemento che indica il luogo o la persona da cui qualcosa o qualcuno proviene, in senso sia proprio, sia figurato. Dipende da verbi di movimento, come arrivare, uscire, togliere ecc.

Può essere introdotto dalle preposizioni da, di

Esco da Milano

Questo fumo arriva dalla cucina

Da dove arrivano queste informazioni?

Ti avverto appena esco di casa

Se indica il luogo o la persona da cui ci si allontana o ci si separa, si chiama complemento di >>>allontanamento o separazione

Perché mi hanno tolto dalla squadra?





MOTO PER LUOGO, COMPLEMENTO DI



Nell’analisi logica, il complemento di moto per luogo è il complemento che indica il luogo attraverso cui qualcuno o qualcosa passa o si muove, in senso sia proprio, sia figurato.

Può essere introdotto dalle preposizioni per, attraverso, in, da e dalla locuzione >>>preposizionale in mezzo a

Siamo passati per i campi

I raggi penetrarono attraverso le nuvole

Andando a scuola passa da casa mia.





MULÌEBRE O MULIÈBRE?



La pronuncia corretta è mulìebre, in cui si conserva l’accentazione >>>sdrucciola della parola latina da cui l’aggettivo deriva: mulìebrem.

La pronuncia scorretta mulièbre, con avanzamento dell’accento rispetto all’etimo, è dovuta all’influenza di parole nelle quali il gruppo -ie- si pronuncia come >>>dittongo anziché come >>>iato: tiène, viène, liève, mièle ecc.



VEDI ANCHE

accento





MULTI-



Multi- è un >>>prefissoide (dal latino multus ‘molto’) ed è usato in parole derivate direttamente dal latino (multiforme, multicolore) o formate modernamente

multimilionario (‘che possiede molti milioni’)

multilinguismo (‘capacità di parlare e scrivere in molte lingue’).





MUNIFICENTISSIMO vedi MUNIFICO, SUPERLATIVO DI





MUNIFICO, SUPERLATIVO DI



Munifico è uno degli aggettivi che formano il superlativo assoluto aggiungendo il suffisso -entissimo anziché -issimo, come nella forma latina munificentissimus

munifico> munificentissimo

La forma munificissimo è comunque usata, soprattutto nel parlato e nello scritto informale

Prendete, neppure tanto per caso, l’Inter il cui munificissimo presidente ha speso giusto una trentina di milioni (www.lastampa.it).



VEDI ANCHE

-entissimo, superlativi in





MURI O MURA?



Il sostantivo muro ha due plurali, che rispondono a sfumature di significato diverse.

• Il plurale maschile muri indica la singola opera muraria, considerata separatamente

i muri portanti, i muri di collegamento

• Il plurale femminile mura si usa quando ci si riferisce all’opera muraria considerata nel suo complesso, in quanto serve a chiudere, recingere o proteggere

le mura della città, le mura domestiche, le mura di casa.



VEDI ANCHE

plurali doppi





MUSULMANO O MUSSULMANO?



Entrambe le forme sono corrette.

• La più frequente nell’italiano contemporaneo è musulmano, con una sola s, più vicina all’etimo originario musliman ‘seguace dell’Islam’.

• La forma mussulmano, con doppia s, è forse dovuta al modello di parole che iniziano con le sequenze mass-, mess-, miss-, moss-.





N





NAUFRAGARE: AVERE O ESSERE?



Il verbo naufragare nei tempi composti va usato esclusivamente con l’ausiliare essere in quasi tutti i suoi significati:

• ‘fare naufragio’, riferito a nave o imbarcazione che affonda per avaria o per collisione

Un’altra imbarcazione, con circa seicento persone a bordo, è naufragata («La Repubblica»)

• ‘fallire’, detto di impresa, iniziativa, azienda o simili

il colosso Aig è naufragato perché aveva venduto troppi Cds a garanzia di titoli («Corriere della Sera»)

nel soggiorno di Rinaldi il discorso era naufragato sulle solite questions (E. Brizzi, Jack Frusciante è uscito dal gruppo)

Il matrimonio di Marina e Giorgio è naufragato dopo due mesi

• ‘andare in rovina’, soprattutto in senso morale

Questo suppone che io non sono naufragato e che tutto ciò altro non è che un sogno (G. Parise, E la testa diventa una radio a galena)

Si usa preferibilmente con l’ausiliare avere solo quando ha il significato di ‘fare naufragio’, riferito alle persone imbarcate (in questo caso l’uso di essere è meno comune)

I pescatori che hanno naufragato ieri notte sono tutti salvi

In molti hanno naufragato nelle acque del Triangolo delle Bermude.



VEDI ANCHE

avere o essere?





NEGAZIONE, AVVERBI DI



Gli avverbi di negazione servono a esprimere una valutazione negativa del parlante rispetto all’informazione comunicata.

I principali avverbi di negazione sono non, nemmeno, neanche, neppure

proprio io, che non avevo subìto l’umiliazione del rinvio a ottobre neanche una volta (G. Bassani, Il giardino dei Finzi-Contini)

Perché qua / non s’arresta la corda? perché l’ora / neppure in sogno è di chiedere l’alt? (G. Caproni, La funicolare)

Per rispondere negativamente a un’interrogativa totale (>>>interrogative dirette, proposizioni) si usa comunemente l’avverbio negativo no, che può sostituire un’intera frase (si parla in questo caso di avverbi >>>olofrastici)

«Verrai anche tu?» «No»

«Mi hanno chiamato?» «No»

No può sostituire un’intera frase anche dopo una congiunzione >>>disgiuntiva

Hai capito o no? (= o non hai capito?)

Al posto di o no si può usare anche o meno, locuzione molto diffusa, ma da evitare nello scritto di registro elevato

La Cina diventerà il maggior importatore di cereali del mondo e gli Stati Uniti decideranno se riempire o meno i suoi granai («La Repubblica»)

Gli avverbi di negazione possono essere accompagnati da avverbi con funzione rafforzativa come affatto, proprio, mica ecc.

Non ti ho mica insultato

Non mi piace affatto

Non capisco proprio il tuo comportamento.



USI

Nell’italiano parlato di area settentrionale mica si usa anche senza l’avverbio negativo non

So mica niente, io!





NEO-



Neo- è un >>>prefissoide (dal greco neos) che significa ‘nuovo, moderno, recente’, e si trova in parole composte in cui il secondo elemento è un sostantivo o un aggettivo

neosocialismo

neologismo

neonazista

neolatino

neolingua.





NEOLOGISMI



Si definiscono neologismi le nuove parole (o espressioni >>>polirematiche) che da un certo momento in poi entrano a far parte del lessico di una lingua.

Possono essere forme completamente nuove, oppure forme già esistenti che acquistano un diverso significato (neologismi semantici). Si pensi esempio al verbo finalizzare, attestato per la prima volta come parola nuova a metà Ottocento con il significato di ‘portare a termine, concludere’, poi nella seconda metà del Novecento con il nuovo significato di ‘attribuire un fine, dare uno scopo’, e qualche decennio dopo con il diverso significato legato all’ambito sportivo di ‘andare in rete, segnare un punto’.

Rientrano fra i neologismi anche i >>>prestiti, sia adattati, sia non adattati, parole come pellerossa o golf, entrate in italiano nei secoli scorsi attraverso le traduzioni di opere straniere.

La principale fonte di neologismi è tuttavia la creazione di parole >>>derivate e >>>composte. Per limitarsi a un esempio, si pensi alle numerose coniazioni con il suffisso -istico (>>>-ista e -istico), entrate in italiano a partire dall’Ottocento: protezionistico, capitalistico, eufemistico, anacronistico, parodistico ecc.

Non tutte le parole di nuova coniazione restano stabilmente nel patrimonio lessicale. Nel linguaggio giornalistico, ma non solo, sono molto frequenti gli occasionalismi (o modismi): neologismi di durata effimera, destinati a scomparire rapidamente dall’uso. Ad esempio, negli anni Settanta del Novecento era molto comune nel linguaggio giornalistico la parola travoltino ‘fanatico del ballo’, dal nome dell’attore John Travolta, interprete del film La febbre del sabato sera. Oggi, nessun dizionario dell’uso registra più la parola.





NE O NÉ?



Si tratta di due >>>omonimi, che nella lingua scritta vengono distinti tramite l’uso dell’accento.

• Senza accento grafico, ne (dal latino inde) ha due funzioni grammaticali:

- come avverbio di >>>luogo, esprime allontanamento da un luogo o da una situazione

Si è chiuso in casa e non ne (= da lì) vuole uscire

Ne (= da lì) siamo usciti con le ossa rotte

- come pronome >>>personale, è usato al posto delle forme di ciò, da ciò, di questo, da quello ecc.

Ne (= di ciò) parlerò ai nostri soci

Una volta dimostrato che io ho ragione, ne (= da ciò) segue che voi avete torto

spesso con valore di >>>partitivo

Vorrei una caramella all’anice: ce ne (= di queste) sono ancora?

In alcuni casi ne è usato solo per intensificare l’azione espressa da alcuni verbi intransitivi nelle costruzioni con i pronomi personali atoni mi, ti, si, ci, vi

Me ne vado via

Se ne stava tranquillo a casa

• Con accento grafico, né (dal latino nec) è una congiunzione >>>copulativa con il significato di ‘e non’.



Può essere usato:

• per la coordinazione di due o più proposizioni negative

Non me l’ha mai detto né scritto

Ha raccomandato di non fiatare né muoversi per nessuna ragione

• in una proposizione negativa, per unire due o più elementi che hanno nella frase la stessa funzione sintattica; in questo caso, né si ripete davanti a ciascun elemento

Non ho saputo rispondere né sì né no

le soluzioni visive talora arrivano inaspettatamente a decidere situazioni che né le congetture del pensiero né le risorse del linguaggio riuscirebbero a risolvere (I. Calvino, Lezioni americane).



USI

In particolari contesti né può essere preceduto dalla congiunzione e, a rigore non strettamente necessaria, che ne enfatizza il valore per scopi stilistici

non farebbe loro né caldo e né freddo (A. Moravia, Il conformista)

e né denaro e né passione servirà (Baustelle, I mistici dell’Occidente)

Sempre nella lingua poetica la congiunzione né può essere usata per coordinare una proposizione positiva con una negativa

Spargendo ancor pel volto il primo fiore / Né (= e non) avendo il bel Iulio ancor provate / Le dolci acerbe cure che dà Amore (A. Poliziano, Stanze)

anche se collocata all’inizio di frase

Né più mai toccherò le sacre sponde (U. Foscolo, A Zacinto).



VEDI ANCHE

accento

monosillabi accentati e non accentati





NESSI CORRELATIVI vedi CORRELATIVE, CONGIUNZIONI





NESSUNO O ALCUNO?



Il pronome e aggettivo indefinito nessuno si usa sia in frasi positive

Nessun dubbio lo ha mai sfiorato

sia in frasi negative, insieme a un’altra negazione

Non ho nessun dubbio

Solo al singolare, il pronome e aggettivo indefinito alcuno può essere usato nelle frasi negative come sinonimo di nessuno

Non ho alcun (= nessun) dubbio

Sulla sua adeguatezza al ruolo non è stata espressa alcuna (= nessuna) riserva.



USI

L’uso di nessuno insieme a un’altra negazione non era ammesso nel latino classico, ma trova ampi riscontri nel latino tardo ed era perfettamente accettabile già nell’italiano antico

già non è nessuno / cui non posse di botto / dicere (B. Latini, Il tesoretto).



VEDI ANCHE

indefiniti, aggettivi

indefiniti, pronomi





NEUTRO



Il neutro è un genere grammaticale che era presente nella lingua latina accanto al maschile e al femminile ed era usato per indicare oggetti ed esseri inanimati.

Mentre alcune lingue hanno mantenuto l’uso del neutro, in italiano si conserva solo come relitto la desinenza plurale -a di alcuni sostantivi, che originariamente erano neutri plurali e oggi sono diventati femminili singolari: si tratta di nomi con valore collettivo come braccia, corna, mura, urla.

Inoltre, neutro si usa talvolta anche per definire aggettivi e pronomi che si riferiscono a un concetto, un’idea, un fatto, come l’aggettivo sostantivato e i pronomi ciò, lo, questo, quello

Il bello della diretta è che non ti puoi fermare

Ciò mi sembra interessante

Lo sapevo.



VEDI ANCHE

plurali doppi





NEVICARE



Come tutti i verbi >>>atmosferici, il verbo nevicare è un verbo >>>impersonale

Nevica da due ore

Quando il verbo è impiegato in senso figurato, si può usare il costrutto personale, con un soggetto

A Spoleto nevicano multe!

Nei tempi composti il verbo nevicare può avere come ausiliare sia essere, sia avere.

• Se il verbo è usato in senso proprio, la scelta è indifferente

Quest’inverno ha nevicato tanto / Quest’inverno è nevicato tanto

• Se il verbo è usato in senso figurato, si usa l’ausiliare essere

una fortezza i cui mattoni erano nevicati giù dal cielo con un ordine infallibile (B. Bernardini, Biologia).



VEDI ANCHE

avere o essere?





NÒCCIOLO O NOCCIÒLO?



Si tratta di una coppia di >>>omografi.

• Nòcciolo, con accentazione >>>sdrucciola, è un sostantivo maschile che deriva dal latino nucleum ‘midollo, gheriglio’, e indica la parte interna legnosa che protegge il seme di alcuni frutti

il nòcciolo della pesca

il nòcciolo della ciliegia

Mantiene questa accentazione anche quando è usato in senso figurato

il nòcciolo della questione

i princìpi che costituiscono il nòcciolo duro dell’identità francese («L’Unità»)

• Nocciòlo, con accentazione >>>piana, è un sostantivo maschile che indica l’albero delle nocciole e il legno che se ne ricava

I frutti del nocciòlo sono naturalmente le nocciole: queste si trovano sull’albero già piene alla fine di luglio (www.guidaconsumatore.com).



VEDI ANCHE

accento





NOMI



Il nome (o sostantivo) è una parte variabile del discorso con cui si designa una persona, un animale, un oggetto, un’idea, un sentimento, un’azione o un fatto.

I nomi si suddividono in varie classi.

• A seconda del significato, i nomi si distinguono in:

- >>>propri Luca

- >>>comuni bambino

- >>>astratti vecchiaia

- >>>concreti nonno

- >>>collettivi esercito

- >>>individuali soldato



• A seconda della forma, i nomi si distinguono per genere:

- maschile gatto

- femminile gatta

- >>>genere comune insegnante

- >>>genere promiscuo leopardo



e per numero:

- singolari scatola

- plurali scatole

- >>>difettivi occhiali



• A seconda della struttura, i nomi si distinguono in:

- primitivi fuoco

- derivati (>>>derivate, parole) fuochista

- alterati (>>>alterazione) fuochino

- composti (>>>composte, parole) coprifuoco.



VEDI ANCHE

femminile dei nomi

genere dei nomi

plurale dei nomi





NOMI INDIPENDENTI AL MASCHILE E FEMMINILE



I nomi indipendenti al maschile e femminile sono nomi che presentano forme del tutto diverse per il maschile e il femminile, perché le due forme derivano da parole latine con >>>radice diversa

maschio (da masculum) > femmina (da feminam)

marito (da maritum) > moglie (da mulier)

genero (da generum) > nuora (da noram)

toro (da taurum) > vacca (da vaccam).





NOMI INVARIATI AL FEMMINILE E MASCHILE vedi GENERE COMUNE





NOMINALE, PREDICATO vedi PREDICATO NOMINALE





NOMINALIZZATI, AGGETTIVI vedi SOSTANTIVATI, AGGETTIVI





NOMINALIZZAZIONE



La nominalizzazione è la trasformazione in >>>nome di un >>>predicato verbale o di un >>>aggettivo. Si tratta di un caso particolare di derivazione (>>>derivate, parole).

Per quanto riguarda i verbi, la nominalizzazione si realizza soprattutto con l’aggiunta di >>>suffissi come -mento, -zione, -sione e -tura

pagare> pagamento

produrre> produzione

comprendere> comprensione

lucidare> lucidatura

ma può avvenire anche in assenza di suffissi, come nei sostantivi deverbali detti derivati a >>>suffissi zero

scorporare> scorporo

bloccare> blocco

bonificare> bonifica

Per il passaggio da aggettivo a nome la nominalizzazione si realizza con l’aggiunta di suffissi come -ismo o -ista

bipolare> bipolarismo

reale> realista.



USI

La nominalizzazione è molto frequente nel linguaggio burocratico, scientifico e in generale nei linguaggi tecnici e settoriali per il carattere impersonale e astratto che l’uso del nome al posto del verbo conferisce alla scrittura

Agli importi così ottenuti devono essere applicate le percentuali di scorporo dell’IVA per la determinazione dell’imponibile (Il manuale del commercialista)

una serie di membrane in ordine decrescente di grado di filtrazione, le quali permettono la rimozione progressiva delle particelle (A. Polesello, S. Guenzi, S. Polesello, Attrezzature e kit per il laboratorio chimico e biologico).





NOMI PRIVI DEL PLURALE vedi DIFETTIVI, NOMI





NOMI PRIVI DEL SINGOLARE vedi DIFETTIVI, NOMI





NONCHÉ O NON CHE?



Alle diverse grafie di questa >>>congiunzione corrispondono ruoli grammaticali e significati in parte sovrapponibili, in parte diversi.

• Nonché, con >>>univerbazione e accento, può avere:

- il valore di ‘non solo, non solo non’, di solito in correlazione con una congiunzione >>>avversativa. È un uso prevalentemente letterario ma ancora vivo nei registri sostenuti

dovevano essere, nonché incomprensibili, ma neppur concepibili (L. Pirandello, Quaderni di Serafino Gubbio operatore)

- il valore di ‘oltre che’

Dati alla mano, lo conferma Paolo Stratta, fondatore nonché direttore della Scuola Cirko Vertigo («La Repubblica»)

- il valore, sviluppato più recentemente e molto diffuso nella lingua comune, di ‘e anche, e inoltre’

A moderare l’incontro con l’autrice ci sarà Giampaolo Simi, giornalista e scrittore viareggino, nonché Alessandro Scarpellini, narratore e poeta pisano (www.angologiro.org)

• Non che, con grafia separata, può avere il valore di ‘non solo, non solo non’, di solito in correlazione con una congiunzione avversativa; è un uso prevalentemente letterario, oggi molto raro

Nulla speranza li conforta mai, / Non che di posa, ma di minor pena (D. Alighieri, Inferno)

Soprattutto nel parlato, non che, sempre con grafia separata, non ha il valore di congiunzione ma è un’ellissi per indicare la frase non è che. Si adopera soprattutto all’inizio di periodo o di frase, in correlazione con una congiunzione avversativa

Non che non ne fossi convinto, ma volevo che fosse lui a darmene le prove.





NONOSTANTE O NONOSTANTE CHE?



La scelta dipende dalla funzione con cui nonostante è usato.

• Quando ha valore di >>>preposizione, introduce un complemento concessivo e si usa senza il che

Sono andato a correre nonostante il caldo

• Quando ha valore di >>>congiunzione, introduce proposizioni >>>concessive esplicite e si può usare con o senza che

Il Circolo dei ferrovieri, nonostante fosse presidiato da guardie di P.S., è stato devastato (A. Camilleri, Privo di titolo)

e questo nonostante che dopo la terribile strage dell’anno scorso a Beslan la regione fosse stata affidata ad uno dei più stretti collaboratori di Putin («La Repubblica»).



USI

Come congiunzione, nonostante che è considerata la forma più corretta rispetto al semplice nonostante. Nell’uso contemporaneo, tuttavia, la forma con che è percepita come eccessivamente formale; in alcuni casi, può essere persino percepita come errata perché accostata a forme con il che rafforzativo, come quando che e siccome che.





NUMERALI, AGGETTIVI



Gli aggettivi numerali forniscono informazioni sulla quantità del nome a cui si riferiscono.

Si possono dividere in varie tipologie.

• Aggettivi numerali >>>cardinali, che corrispondono alla serie dei numeri

due, ventinove, centoquattro

Sono invariabili, a eccezione di uno, che possiede anche il femminile (una)

quaranta giorni > quaranta biglie

un giocattolo> una scatola

• Aggettivi numerali >>>ordinali, che indicano il posto di una cosa o di una persona in una serie ordinata

secondo, ventinovesimo, centoquattresimo

Sono variabili in genere e numero

il decimo posto > la decima puntata

il secondo tavolo> i secondi classificati

la prima volta> i primi freddi

• Aggettivi numerali moltiplicativi, che indicano di quante volte una quantità è maggiore rispetto a un’altra

doppio, centuplo, triplice

Sono variabili in genere e numero. Pur essendo infiniti, di solito si usano solo quelli corrispondenti ai numeri più bassi (da 1 a 4)

una spesa doppia

parcheggiata in tripla fila

mi costerà il quadruplo

mentre per misure superiori si tende a ricorrere a una perifrasi

una cifra cinque volte maggiore

costa dieci volte tanto

• Aggettivi numerali frazionari, che indicano una o più parti di un tutto

tre quarti, un ottavo, cinque millesimi

Sono composti da un numerale cardinale, che esprime la parte, e da un ordinale, che esprime il tutto

due (cardinale) terzi (ordinale) della popolazione

Anche mezzo è un numerale frazionale

una bottiglia d’acqua da mezzo litro

Dagli aggettivi numerali cardinali e ordinali derivano, attraverso l’aggiunta di un >>>suffisso, i sostantivi e gli aggettivi numerativi

venti> ventina (‘serie di venti unità’)

quaranta > quarantenne (‘che ha quarant’anni di età’)

nove> novenario (‘verso di nove sillabe’).



VEDI ANCHE

aggettivi





NUMERI ROMANI



Il sistema numerico usato nell’antica Roma, con una rappresentazione grafica dei numeri diversa da quella araba oggi comunemente usata, si conserva solo in alcuni casi, sempre per indicare aggettivi numerali >>>ordinali.

• Per la numerazione dei secoli; il numero può essere collocato sia prima, sia dopo il nome

il XXI secolo

il secolo XIX

• Accanto al nome di pontefici e sovrani

la regina Elisabetta II del Regno Unito

Papa Leone XIII

• Per indicare i paragrafi di un testo, i capitoli di un libro e le classi di un corso di studi

Il compito in classe sarà sui capitoli II e III del manuale

L’alunno Battaglia della III C è stato sospeso per due settimane.



USI

In contesti più formali e di registro elevato i numeri romani (III, IV) tendono a essere preferiti alla corrispondente forma espressa in numeri arabi (3o, 4o).

In quanto usati per esprimere numerali ordinali, i numeri romani non hanno bisogno di essere accompagnati dalla letterina in esponente come i numeri arabi. Tuttavia, nell’uso comune, si possono incontrare numeri romani seguiti dall’esponente

Carlo è arrivato IIIo (= terzo) alla corsa campestre

IIIa (= terza) mostra mercato Toptoys (www.modellismo.net).





NUTRO O NUTRISCO?



Sono corrette entrambe le forme, anche se la forma con l’>>>interfisso -isc- nell’uso contemporaneo è molto meno comune

questo Sacro Ordine, – provò a insistere, – per il quale nutro una ammirazione sconfinata! (I. Calvino, Il cavaliere inesistente)

perché non mi rifugio lassù solo, e non mi nutrisco di erbe, di carne rubata, libero come i banditi? (G. Deledda, Canne al vento)

Solo in alcuni modi (indicativo e congiuntivo presente, imperativo) e in alcune persone (1a, 2a, 3a persone singolari e 3a plurale) la coniugazione del verbo nutrire presenta una doppia forma





In tutti gli altri casi, il verbo nutrire presenta solo la forma senza l’interfisso -isc-.



VEDI ANCHE

incoativi, verbi





O





OBBLIGATORIETÀ O OBBLIGATORITÀ?



La forma corretta è obbligatorietà, perché il suffisso -ietà nei sostantivi derivati si usa quando l’aggettivo da cui derivano finisce in -io

obbligatorio > obbligatorietà.



VEDI ANCHE

-ità, -ietà o -eità?





OBIETTIVO O OBBIETTIVO?



Sono corrette entrambe le forme: la forma obiettivo è più vicina all’etimo latino obiectivum, mentre obbiettivo è una forma di origine popolare che ha subito il raddoppiamento della b davanti a i con valore di >>>semiconsonante.

La forma di gran lunga più usata nell’italiano contemporaneo (sia come sostantivo, sia come aggettivo) è obiettivo, con una sola b

un obiettivo ambizioso / un obbiettivo ambizioso

una persona obiettiva / una persona obbiettiva

Ma entrambe le forme possono vantare attestazioni letterarie, anche piuttosto recenti

si guardò a lungo, osservandosi con un distacco obbiettivo e privo di compiacimento (A. Moravia, Il conformista)

cambiavano in continuazione l’obiettivo alla macchina (E. Rea, La dismissione).





OCCASIONALISMO vedi NEOLOGISMI





OCCHIO / OCULARE



Spesso, nella formazione di aggettivi provenienti da nomi, si ricorre a una forma più vicina alla base latina o greca.

Nel caso di occhio, l’aggettivo corrispondente deriva direttamente dal latino ocularem

bulbo oculare, testimone oculare, patologia oculare.





OD vedi D (EUFONICA)





OFFRII O OFFERSI?



Entrambe le forme sono corrette, ma quella di gran lunga più comune nell’italiano contemporaneo è offrii (alla 3a persona singolare offrì, alla 3a persona plurale offrirono).

Offersi (come offerse e offersero) è oggi di uso molto più raro e si avvia a diventare una forma antiquata. Lo stesso vale per le forme di >>>passato remoto cosiddette deboli presenti nei paradigmi dei verbi aprire, riaprire, coprire, ricoprire, scoprire, riscoprire.



STORIA

Nell’edizione definitiva dei Promessi sposi, la cui lingua è modellata sul parlato fiorentino colto del primo Ottocento, Manzoni corresse i vari aperse, coperse, scoperse, offerse sostituendoli rispettivamente con aprì, coprì, scoprì, offrì.





OGGETTIVE, PROPOSIZIONI



Nell’analisi del periodo, le proposizioni oggettive sono proposizioni >>>completive che svolgono, per così dire, la funzione del complemento >>>oggetto.

Le proposizioni oggettive possono essere introdotte da un verbo, un nome o un aggettivo

Capisco che vuoi giocare

La consapevolezza che tu voglia giocare non mi ha mai sfiorato

Sono cosciente che tu voglia giocare

Le proposizioni oggettive si costruiscono in maniera diversa a seconda che siano esplicite o implicite.

• In forma esplicita sono introdotte dalla congiunzione che e hanno il verbo all’indicativo, al congiuntivo o al condizionale, seguendo le regole della concordanza tra i tempi dei verbi (>>>consecutio temporum)

Dico che sta bene

Pensavo che Francesco avesse studiato

Credevamo che sareste arrivati domani

• In forma implicita presentano il verbo all’infinito e sono introdotte dalla >>>preposizione semplice di, oppure richiedono una reggenza assoluta senza preposizione

Credevo di annegare

Vedo le cose ruotare intorno a me

La forma implicita si usa quando il soggetto dell’oggettiva è lo stesso della proposizione reggente

Penso di stare bene

Maria crede di riuscirci

oppure, se i soggetti sono diversi, con verbi transitivi come vedere, sentire, udire ecc. in cui il soggetto dell’oggettiva è contemporaneamente complemento oggetto della reggente

Vi sento protestare animatamente

L’uso dell’indicativo e del congiuntivo nelle oggettive non rispecchia solo una contrapposizione tra oggettività e soggettività, tipica di questi modi verbali, ma anche una tendenza a un uso più popolare e parlato rispetto a un uso più formale e letterario

Penso / che questa mia generazione è preparata (I Nomadi, Dio è morto)

Credo che vada bene (A. De Carlo, Uccelli da gabbia e da voliera)

Inoltre, la scelta del modo dipende in larga parte dal tipo di verbo reggente.

• Reggono il >>>congiuntivo soprattutto i verbi che si riferiscono a un’opinione (credere, pensare, ritenere ecc.), un ordine, una richiesta, una volontà (pregare, chiedere, volere ecc.), un’aspettativa (desiderare, sperare, temere ecc.)

Ritengo che sia giusto così

Voglio che tu vada a New York

Spero che Carlo abbia ragione

• Reggono l’>>>indicativo i verbi che esprimono un giudizio, una sensazione, una percezione (accorgersi, affermare, dichiarare, dire, sentire, sostenere ecc.)

Dichiarò che il caso era chiuso

Mi accorsi che lei non stava bene

Sostengo che avete torto

• I verbi che usano regolarmente l’indicativo possono tuttavia ricorrere al congiuntivo in alcuni casi particolari:

- per evidenziare l’aspetto volitivo, esortativo (la proposizione oggettiva si avvicina in questo caso a una proposizione >>>finale)

Mi disse che ci sbrigassimo

- per sottolineare l’incertezza, l’eventualità dell’azione (soprattutto se il soggetto della reggente è indeterminato)

Si dice che il treno venga da Roma

- se la reggente è di significato negativo

Non dico che Chiara abbia torto

- se la reggente è un’interrogativa retorica

Chi ci garantisce che lui abbia ragione?

- quando la proposizione oggettiva è anteposta alla reggente

Che qua il mare fosse pulito, te l’ho sempre detto

• Altri verbi, invece, hanno una sfumatura semantica diversa a seconda che siano all’indicativo o al congiuntivo

Ammettiamo (= riconosciamo) che tu hai torto / Ammettiamo (= supponiamo)che tu abbia torto

Considerate (= tenete conto) che il tempo è brutto / Considerate (= supponete) che il tempo sia brutto

Pensate (= riflettete)che Luigi abita qua / Pensate (= immaginate) che Luigi abiti qui

Quando le forme del congiuntivo presente sono uguali nelle tre persone singolari, è opportuno specificare il soggetto della 2a persona singolare per non creare ambiguità

Spero che tu venga (perché Spero che venga può essere inteso come Spero che lui venga)

Un’oggettiva può essere costruita anche con il >>>condizionale:

• nell’>>>apodosi di un periodo ipotetico

Credo che ti saresti trovato bene se fossi venuto a trovarci

• per esprimere il >>>futuro nel passato

Non pensavo che avresti risposto

• in tutti i casi nei quali si userebbe il condizionale in una frase enunciativa

Ritengo che dovresti intervenire

Esistono alcuni costrutti alternativi per esprimere un’oggettiva:

• soprattutto in subordinate di secondo grado, si può omettere la congiunzione che, per evitare l’accumulo di congiunzioni; i modi usati sono il congiuntivo o il condizionale

Volevo dire che penso tu abbia torto

Ti ripeto che pensavamo avreste avuto difficoltà

in questo caso l’uso dell’indicativo è possibile solo con il futuro

Spero tornerai da me

• si può usare la congiunzione come al posto di che, con il verbo preferibilmente al congiuntivo

Abbiamo constatato come tutti fossero d’accordo

Ho già mostrato come tutto ciò sia inutile

• con verbi che indicano un giudizio, un pensiero (dichiarare, credere, ritenere, proclamare ecc.), si può omettere l’ausiliare e usare soltanto il participio passato concordato con il soggetto della proposizione oggettiva

Dichiaro chiusa la votazione (= dichiaro che la votazione è chiusa)

Ritengo venuta l’ora delle conclusioni (= ritengo che sia venuta l’ora delle conclusioni).



STORIA

Nella lingua letteraria dei secoli scorsi era frequente il costrutto, esemplato sul latino, con il verbo all’infinito e l’omissione della congiunzione che

Sapeva niuna altra cosa le minacce essere che arme del minacciato (G. Boccaccio, Decameron).





OGGETTO, COMPLEMENTO



Nell’analisi logica, il complemento oggetto (chiamato anche complemento oggetto diretto o complemento diretto) è il complemento che indica l’oggetto (persona, essere animato o inanimato) dell’azione indicata dal verbo transitivo attivo della frase.

Il complemento oggetto è collegato al verbo direttamente, senza preposizioni

Luca guarda la partita

Anna ama i fiori

Abbiamo scelto te

Esistono alcuni casi particolari:

• se il complemento presenta la stessa >>>radice del verbo, si parla di complemento dell’oggetto interno

Vivere una vita piena

Sognare un bel sogno

E prendine dottrina / dal publican che dolse i suoi dolori (G. Orlandi, Rime)

• se il nome è preceduto dalle forme articolate della preposizione di, per indicare una quantità generica, si parla di complemento oggetto >>>partitivo

Avere delle possibilità

Bere del buon vino.



STORIA

Nella tradizione letteraria dei secoli scorsi, il complemento oggetto poteva dipendere direttamente da un participio passato o da un aggettivo. Si tratta del cosiddetto accusativo di relazione o accusativo alla greca (perché nel greco antico questo costrutto era piuttosto frequente)

Di doppia pietate ornata il ciglio (F. Petrarca, Canzoniere)

Questa sorella […] mansueta il viso (N. Tommaseo, Fede e bellezza).





OGNUNO vedi INDEFINITI, PRONOMI





OLIMPICO O OLIMPIONICO?



Entrambe le forme sono corrette, ma i due aggettivi si differenziano per alcune sfumature di significato.

• Olimpico indica sia ciò che riguarda il monte greco Olimpo, sede degli antichi dei greci

divinità olimpiche, calma olimpica, dio olimpico

• sia ciò che riguarda la città di Olimpia, sede delle antiche olimpiadi greche e dunque, per estensione, ciò che riguarda le olimpiadi moderne

gare olimpiche, agonismo olimpico, record olimpici

• Olimpionico, invece, indica tutto ciò che riguarda le gare sportive note come Olimpiadi (sia quelle antiche, sia quelle moderne)

campionessa olimpionica, primato olimpionico, premiazioni olimpioniche

Olimpionico è usato spesso anche come sostantivo

Tra le persone coinvolte, anche un olimpionico di boxe del Kenya (www.repubblica.it).





OLOFRASTICI, AVVERBI



Si dice olofrastico un avverbio che da solo costituisce un’intera frase. Gli avverbi olofrastici più comuni sono sì e no, che – quando sono usati per dare una risposta a un’interrogativa totale – sostituiscono a tutti gli effetti una frase di senso compiuto

«Vuoi uscire oggi?» «Sì»

«Pensi che sia possibile?» «No»

Possono assumere valore olofrastico anche altri avverbi, come certo, mai, esatto o >>>assolutamente (gli ultimi due di recente diffusione e di uso non consigliabile)

«Sei d’accordo?» «Certo»

«Mi tradiresti?» «Mai»

«Questa è piazza Cavour?» «Esatto»

«Ti è piaciuto il film? «Assolutamente».



VEDI ANCHE

interrogative dirette, proposizioni





OMISSIONE DELL’ARTICOLO



L’articolo (insieme alle varie >>>preposizioni articolate) viene omesso in determinati casi.

• Con i nomi >>>propri di persona e di città

Ho chiamato Claudio

Sono andato a Torino

• Con i nomi di parentela, quando è usato insieme a un aggettivo possessivo

Ti saluta mia madre

Nostro cugino fa il barbiere

• Con i nomi dei mesi e dei giorni della settimana

Finirà ad aprile

Partiamo lunedì prossimo

ma si usa l’articolo quando il costrutto ha valore distributivo o quando il nome è accompagnato da un aggettivo che lo determina

Viene sempre il martedì (= ogni martedì)

Un libro sul maggio francese

• Con il complemento di >>>materia

un tubo di gomma

un muro di mattoni

• In molte espressioni dei complementi di luogo (soprattutto se introdotti dalla preposizione in)

vado in montagna, dormiamo in camera, tornate in ufficio, stiamo a casa

• Con molte locuzioni >>>avverbiali

di corsa, in giro, a caldo, in fretta

• Con il complemento di >>>modo o maniera espresso da con e senza

senza rancore, con gioia, senza motivo, con rabbia

• Con locuzioni >>>verbali che hanno il significato di un unico verbo

avere fame, perdere tempo, trovare lavoro, mettere su famiglia

• Con la preposizione semplice da con valore finale, modale, temporale

occhiali da vista, fare da padre, da bambino ero biondo

• Nelle frasi proverbiali

Uomo avvisato mezzo salvato, Gioco di mano gioco da villano

• Nei titoli di libri, giornali, opere d’arte, opere musicali, canzoni, film

Decameron, Gioconda, Requiem, Vangelo secondo Matteo, C’eravamo tanto amati

• Nelle didascalie e nelle insegne

Veduta di Trieste, Sali e Tabacchi

• Nelle espressioni parlare italiano, francese, tedesco ecc., anche se si usa l’articolo indeterminativo se il nome della lingua è accompagnato da un aggettivo

Giulio si esprime in un ottimo italiano

• Per evidenziare una parola della quale si vuole dire qualcosa

I molti significati della parola amore.



USI

In alcuni linguaggi settoriali (linguaggio giornalistico, medico, pubblicitario ecc.) l’omissione dell’articolo è piuttosto frequente

Iran, arrestato sospetto agente CIA (www.ansa.it)

Paziente con dolore addominale e perforazione di ulcera

Vendo casa zona centro.



STORIA

Nella tradizione letteraria dei secoli scorsi, soprattutto in poesia, l’omissione si applicava anche ai nomi astratti

Secol si rinova; torna giustizia (D. Alighieri, Purgatorio)

o per indicare una categoria generale di persone

Poiché mi han tratto uomini e dei / in lungo esilio (U. Foscolo, Sonetti).



VEDI ANCHE

articoli





OMOFONI



Gli omofoni (dal greco omòphonos ‘dal suono uguale’) sono parole che hanno la stessa pronuncia, ma differiscono nella grafia

anno (sostantivo) / hanno (3a persona plurale dell’indicativo presente del verbo avere)

a (preposizione semplice) / ha (3a persona singolare dell’indicativo presente del verbo avere)

o (congiunzione disgiuntiva) / ho (1a persona singolare dell’indicativo presente del verbo avere)

Può esserci omofonia anche tra sequenze di parole

la quale (articolo + pronome relativo) / lacuale (= relativo al lago).





OMOGRAFI



Gli omografi (dal greco omògraphos ‘dalla grafia uguale’) sono parole che hanno la stessa grafia, ma differiscono nella pronuncia.

La diversa pronuncia può dipendere:

• dalla diversa posizione dell’>>>accento

àmbito (sostantivo) / ambìto (participio passato del verbo ambire)

viòla (sostantivo) / vìola (3a persona singolare dell’indicativo presente del verbo violare)

• oppure dal diverso grado di apertura della vocale accentata

pèsca (= il frutto) / pésca (= azione del pescare)

pòrci (= maiali) / pórci (= porre noi stessi).





OMONIMI



Gli omonimi (dal greco omònymos ‘dal nome uguale’) sono parole che hanno la stessa grafia e la stessa pronuncia, ma hanno etimo e significato diversi

sale (sostantivo) / sale (3a persona singolare dell’indicativo presente del verbo salire)

riso (‘dimostrazione di ilarità’) / riso (‘tipo di cereale’)

folle (aggettivo) / folle (sostantivo femminile, plurale di folla).





ONNI-



Onni- è un >>>prefissoide derivato dal latino omnis ‘tutto’, ed è usato in parole derivate direttamente dal latino (onnisciente, onnipotente) o formate modernamente

onnicomprensivo (‘che comprende tutto’)

onnipresente (‘presente ovunque’).



USI

La variante omni-, più fedele alla grafia latina originaria, è attestata nella tradizione letteraria dei secoli scorsi

Sì come omnipotente segnore de l’universo (G. Villani, Nuova cronica)

ed è presente ancora oggi in parole come omnidirezionale e in varianti meno diffuse come omnicomprensivo e omniscienza.





ONOMATOPEE



Le onomatopee (chiamate anche fonosimboli) sono parole o gruppi di parole invariabili che riproducono o evocano un suono particolare, come il verso di un animale o il rumore prodotto da un oggetto o da un’azione.

Tra le onomatopee più comuni relative ad animali ci sono quelle, molto diffuse nella lingua dei e per i bambini

bau, miao, grrr, chicchirichì

Tra le onomatopee più comuni di oggetti e azioni ci sono

tic tac, crac, plin, din don, eccì, brr

Spesso si usano in serie ripetute

bau bau, plin plin, crac crac

o in un’unica sillaba

patapum, taratatà, patatrac

Le onomatopee possono essere usate anche come sostantivi

il tic tac della sveglia, i chicchirichì dei galli, un patatrac

o dare origine a sostantivi e verbi

miao> miagolio / miagolare

tic tac > ticchettio / ticchettare.



USI

Dovendo riprodurre un suono, spesso le grafie sono oscillanti

Una sveglia che con il tik tak ricorda il battito del cuore (www.it.answers.yahoo.com)

Al sesto kikiriki vide Nancy rizzarsi a sedere nel letto (A. Vivanti, I divoratori).



STORIA

L’inventiva dei poeti e degli scrittori ha trovato da sempre un terreno fertile nelle onomatopee

Chio chio chio chio (G. Pascoli, Canti di Castelvecchio)

Tottalì, tottalì, lì, lì (A. Giacomini, Andar per uccelli)

Onomatopee come gulp, bang, sigh, splash, sob, che derivano da verbi inglesi (to gulp ‘inghiottire’, to bang ‘esplodere’, to sigh ‘sospirare’), nate nella lingua dei fumetti, oggi si trovano usate in diversi contesti, anche se sempre con valore scherzoso

Gulp per il prezzo e doppio gulp per il fermo (www.saxforum.it).





O NO, O NON, O MENO?



Per esprimere la negazione dopo la congiunzione >>>disgiuntiva o esistono tre diverse soluzioni, tutte corrette, ma con vari gradi di accettabilità.

• La soluzione preferibile è o no, in cui no svolge la funzione di avverbio >>>olofrastico, cioè costituisce da solo un’intera frase di senso compiuto

Professionisti seri o no (= o non seri)

Accetto o no? (= o non accetto)

• La forma o non, meno diffusa, si usa soprattutto in presenza di un sostantivo, un aggettivo, un participio

Sono calciatori o non

Hanno preso impegni precisi o non?

• La forma o meno è tipica soprattutto del parlato e dunque sconsigliabile nello scritto

Non capisco se scherzi o meno.



VEDI ANCHE

negazione, avverbi di





OO-



Oo- è un >>>prefissoide derivato dal greco oon ‘uovo’, ed è usato in parole formate modernamente e appartenenti soprattutto al linguaggio scientifico e tecnico

oolite (‘agglomerato roccioso a forma sferica’)

oogamia (‘fecondazione di un gamete femminile da parte di un gamete maschile’).



USI

Esiste anche la variante latina ovo- dal latino ovum ‘ovo’. Sono accettate entrambe le forme

oocita / ovocita (‘cellula germinale femminile’)

oogenesi / ovogenesi (‘processo di formazione e maturazione delle cellule uovo’)

Esiste anche un terzo prefissoide ovi-, sempre dal latino ovum

oviparo (‘che si riproduce deponendo uova’)

oviforme (‘a forma di uovo’).





ORDINALI, AGGETTIVI NUMERALI



Gli aggettivi numerali ordinali sono >>>aggettivi che indicano il posto di una cosa o di una persona in una serie ordinata.

Sono variabili in genere e numero

il decimo posto, la decima puntata

il secondo tavolo, i secondi classificati

la prima volta, i primi freddi

I primi dieci ordinali presentano una forma propria derivata dal latino: primo, secondo, terzo, quarto, quinto, sesto, settimo, ottavo, nono, decimo.

Da undicesimo in poi, invece, si formano con il suffisso -esimo aggiunto all’aggettivo numerale >>>cardinale senza la vocale finale

sedici> sedicesimo

ventiquattro> ventiquattresimo

trentotto> trentottesimo

Nei composti con tre la -e finale si conserva

ventitré> ventitreesimo

trentatré> trentatreesimo

Nei composti con sei la -i finale si conserva

ventisei> ventiseiesimo

I numerali ordinali possono anche essere sostantivati

frequentare la quinta (= classe scolastica), viaggiare in prima (= classe ferroviaria), suonare la sesta (= sinfonia), elevare alla terza (= potenza), inserire la quarta (= marcia), due primi (= piatti)

Di solito gli ordinali si antepongono al sostantivo

Viviamo al terzo piano

È la quinta volta che succede

Sono posposti solo in alcuni casi:

• con i nomi di re, papi, principi

Carlo quinto, Benedetto sedicesimo, Alberto primo

• per indicare la posizione in una successione (soprattutto nel caso di capitoli, canti, atti teatrali)

capitolo terzo, canto ventesimo, atto primo

In alcuni casi si usano in alternativa ai cardinali:

• con i secoli

il secolo tredicesimo / il Duecento

il nome secolo può essere sia posposto, sia anteposto

il secolo quindicesimo / il quindicesimo secolo

• con il giorno iniziale del mese

il primo marzo / l’uno marzo

• per indicare capitoli, parti di un’opera, o una successione

capitolo secondo / capitolo due

terzo binario / binario tre

Come per i numerali cardinali, gli ordinali andrebbero scritti in cifre solo in contesti tecnici o scientifici; in qualunque altro tipo di testo sarebbe preferibile scriverli in lettere, tranne nel caso in cui si tratti di un numero molto alto

Si è classificato 3118o

In cifre, gli ordinali si scrivono usando i >>>numeri romani

II, IX, X, XV

o i numeri arabi seguiti in esponente da o per il maschile e da a per il femminile

2o, 9a, 10o, 15a

L’esponente non si usa mai con i numeri romani.

Nelle scritture informali si possono trovare anche grafie miste (cifre e lettere)

Che mi dite della 14ma?? (www.it.answers.yahoo.com)

Un aggettivo numerale ordinale a sé è ennesimo, che – ricavato dal linguaggio matematico – indica un nuovo elemento in una serie ed è molto usato nel linguaggio informale e in quello giornalistico

Ennesimo incidente sulla pista di via Zanon («Messaggero veneto»).



USI

In riferimento ai secoli o al nome di sovrani e pontefici, talvolta si usa ancora (per i numeri superiori al decimo) il sistema di conteggio comune fino all’Ottocento, che consiste nel tenere separato l’aggettivo indicante la prima cifra da quello indicante la seconda (decimoprimo invece di undicesimo; ventesimoquinto invece di venticinquesimo)

La reale figliuola di Luigi decimosesto (C. Botta, Storia d’Italia)

L’Italia del secolo decimoterzo

È sconsigliabile invece la sostituzione del numerale ordinale al numerale cardinale per i nomi dei sovrani, che è usata in particolare a proposito degli oggetti di antiquariato: stile Luigi quattordici, Luigi quindici, Luigi sedici ecc. Si tratta di un’abitudine che si è diffusa sul modello della lingua francese, nella quale si usano di norma i numeri cardinali nei nomi di sovrani e papi.





ORECCHIO O ORECCHIA?



In italiano esistono due forme provenienti dal latino auriculam: il sostantivo maschile orecchio e il sostantivo femminile orecchia.

• Il maschile singolare orecchio è la forma più diffusa per indicare l’organo dell’udito, anche in senso figurato

Mi fa male l’orecchio destro

Ha molto orecchio per le lingue

Ha due plurali:

• il maschile orecchi è meno comune e si usa soprattutto per indicare gli organi considerati singolarmente

Le emissioni risultarono assenti in 17 sugli 80 orecchi esaminati (F. Grandori, A. Martini, Potenziali evocati uditivi)

oppure si usa in alcune locuzioni

essere tutt’orecchi, anche i muri hanno orecchi, essere duri d’orecchi

• il femminile orecchie si usa per indicare la coppia di orecchie di un individuo

Maria ha le orecchie a sventola

• Il femminile singolare orecchia è poco usato per indicare l’organo dell’udito, mentre è molto comune per indicare una sporgenza simile a quella delle orecchie

Ho fatto un’orecchia alla pagina che mi interessa

Il plurale è orecchie.

La forma femminile, diffusa anche in molti dialetti, è comune nei nomi di cibi

orecchia di elefante (= tipo di cotoletta alla milanese)

orecchiette alle cime di rapa (= tipo di pasta di origine pugliese).



STORIA

Nella tradizione letteraria dei secoli scorsi era presente anche il plurale le orecchia sul modello di forme come le dita, le ginocchia

Ecco i Fanesi, che le membra / si veston, come vedi, con le orecchia (F. degli Uberti, Dittamondo).





ORIGINE O PROVENIENZA, COMPLEMENTO DI



Nell’analisi logica, il complemento di origine o provenienza è il complemento indiretto che indica la provenienza di una persona o di un essere inanimato, in senso sia proprio, sia figurato.

Il complemento di origine o provenienza può essere introdotto dalle preposizioni di e da

Siamo di Napoli

Quel sentimento proveniva dalla delusione.





ORTO-



Orto- è un >>>prefissoide derivato dal greco orthòs ‘retto, diritto’, ed è usato in parole derivate direttamente dal greco (ortodossia, ortografia) o formate modernamente e appartenenti soprattutto al linguaggio scientifico e tecnico

ortodonzia (‘settore della medicina che cura le malformazioni dentarie’)

ortopedia (‘settore della medicina che si occupa dell’apparato locomotore’).



DUBBI

Questo prefissoide non è da confondere con orto- primo elemento di parole composte come ortofrutta, ortofrutticoltura, ortofrutticoltore, ortofrutticolo: in questi casi si tratta della parola orto, dal latino hortum ‘piccolo appezzamento di terra’.





-OSI



-osi è un >>>suffisso derivato dal greco -osis, ed è usato in parole derivate direttamente dal greco (anchilosi, necrosi) o formate modernamente e appartenenti soprattutto al linguaggio scientifico e tecnico

ipnosi (‘particolare stato della coscienza simile al sonno’)

fibrosi (‘degenerazione del tessuto fibroso’).



DUBBI

Le parole con il suffisso -osi si possono pronunciare sia con accentazione >>>piana, seguendo la pronuncia della parola in latino (la lingua attraverso la quale è giunta in italiano)

necròsi (dal latino tardo necròsis)

sia con accentazione >>>sdrucciola, fedele alla pronuncia della parola greca originaria

anchìlosi (dal greco ankỳlosis).





OSSEQUENTE O OSSEQUIENTE?



La grafia corretta è ossequente, con il nesso -que- come nella parola latina da cui deriva: il participio obsequentem

si professava con tutto il cuore ossequente alle credenze religiose del collega (C. Levi, L’orologio)

La forma ossequiente è sconsigliabile, anche se molto diffusa, ed è dovuta all’influenza del sostantivo ossequio

una cerimoniosità premurosa e ossequiente (A. Moravia, Il conformista).





OSSÌMORO O OSSIMÒRO?



Per questa parola, che indica una figura retorica basata sull’accostamento di termini contraddittori, sono corrette entrambe le pronunce.

• Ossìmoro, con accentazione >>>sdrucciola, segue la pronuncia dell’etimo greco oxỳmoron ed è la soluzione leggermente più diffusa.

• Ossimòro, con accentazione >>>piana, continua la pronuncia della parola in latino (la lingua attraverso la quale è giunta in italiano) ed è la soluzione leggermente meno diffusa.



VEDI ANCHE

accento





OSSI O OSSA?



La parola osso ha due plurali, che rispondono a sfumature di significato diverse.

• Il plurale maschile ossi, formato regolarmente dal singolare osso, si riferisce ai singoli elementi considerati separatamente, oppure a quelli animali

gli ossi del femore, ossi di seppia

• Il plurale femminile ossa, proveniente dal >>>neutro plurale latino ossa, è usato per indicare l’insieme dell’ossatura umana

le ossa del corpo, essere pelle e ossa.



VEDI ANCHE

plurali doppi





OSSITONA, ACCENTAZIONE vedi TRONCA, ACCENTAZIONE





OSTERIA O OSTARIA?



La forma corretta di questa parola, che deriva dal sostantivo oste (a sua volta dal latino hospitem), è osteria, perché in italiano i nomi che indicano un esercizio commerciale si formano con il suffisso -eria, come macelleria, drogheria, libreria, pasticceria.

La forma ostaria è una variante dialettale comune a tutte le regioni d’Italia tranne la Toscana.

È diffusa anche la variante antica hostaria, con la riproduzione dell’h etimologica della base latina.



USI

Molti gestori scelgono la forma in -aria per dare una caratterizzazione particolare al proprio locale: per sottolineare il legame con il territorio o, nel caso di hostaria, per suggerire il richiamo alla tradizione.





OTTA-



Otta- è un >>>prefissoide derivato dal greco octa- ‘otto’ e indica il numero otto in parole composte appartenenti soprattutto al linguaggio scientifico e tecnico

ottaedro (‘poliedro con otto facce’)

ottagono (‘poligono con otto vertici’)

ottametro (‘verso classico di otto piedi’).





OTTATIVE, PROPOSIZIONI vedi DESIDERATIVE, PROPOSIZIONI





OVVERO



La congiunzione ovvero (anche nella forma ovverosia) svolge oggi soprattutto la funzione di congiunzione >>>dichiarativa, coordinativa o subordinativa

CIA, ovvero Central Intelligence Agency

Questo non capisco: ovvero come sei arrivato fin qua

Meno diffusa, e presente soprattutto negli scritti formali o burocratici, è la funzione di congiunzione >>>disgiuntiva coordinativa o subordinativa

Qualora il comune assuma l’esercizio diretto del parcheggio con custodia o lo dia in concessione ovvero disponga l’installazione dei dispositivi di controllo (Nuovo codice della strada)

La vecchia signora Garac, per ingenuità ovvero per arte, aveva l’aria d’avermi nominato suo cavalier servente (P. Chiara, L’uovo al cianuro).





P





PARAGONE, COMPLEMENTO DI



Nell’analisi logica, il complemento di paragone è un complemento indiretto che indica il secondo termine del confronto tra due cose o esseri animati, o tra due qualità appartenenti a una stessa cosa o a uno stesso essere animato.

• Con il comparativo di maggioranza e di minoranza, il complemento di paragone è introdotto per lo più dalla >>>preposizione di

Laura è più estroversa di Roberta

Queste pesche sono più mature di quelle

Quando il confronto riguarda due qualità diverse di una stessa entità, animata o inanimata, il complemento di paragone è introdotto dalla >>>congiunzione che

Questa torta è più buona che bella

Negli spinaci c’è meno ferro che nella rucola

• Con il comparativo di uguaglianza, il complemento di paragone è introdotto dalla congiunzione come o dall’>>>avverbio quanto

Il mio skateboard è rosso come il tuo

Mio padre è alto quanto me.





PARAGRAFO



Con il termine paragrafo si fa riferimento a due concetti diversi.

• Il paragrafo (o capoverso) è innanzitutto una porzione di testo formata da uno o più periodi e isolata da ciò che precede e ciò che segue. All’interno del paragrafo sono raggruppate porzioni di informazione omogenee, perciò il passaggio a un nuovo capoverso (il cosiddetto a capo) implica una pausa molto forte nel testo.

Nell’editoria e nella scrittura con il computer il paragrafo è messo in evidenza con un breve rientro della riga di inizio del primo periodo del paragrafo o con una riga vuota tra un paragrafo e l’altro (paragrafo all’inglese).

• Con il termine paragrafo si intende anche una suddivisione interna a un capitolo, spesso dotata di titolo e isolata con soluzioni grafiche.





PARASINTETICI, VERBI



I verbi parasintetici sono verbi che si formano a partire da un sostantivo o da un aggettivo, combinando simultaneamente alcuni prefissi e il suffisso verbale in -are o -ire.

I prefissi possono essere:

• >>>a-, che indica un’azione o un cambiamento di condizione

a + latt(e) + are> allattare

a + bell(o)+ ire> abbellire

• >>>de-, >>>di-, dis- con valore negativo e sottrattivo

de + tass(a) + are> detassare

di + rozz(o) + are > dirozzare

dis + amor(e) + are> disamorare

• >>>in-, che indica un’azione

in + aspr(o) + ire> inasprire

• >>>s-, con valore intensivo o privativo

s + ferragli(a) + are > sferragliare

s + vi(a) + are> sviare

• tra- (e le varianti più letterarie tras-, trans-), che indica un passaggio

tra + vas(o) + are> travasare.





PARATASSI



La paratassi (detta anche coordinazione) è la relazione per cui due o più >>>proposizioni di un >>>periodo sono collegate tra loro pur restando autonome dal punto di vista semantico e sintattico.

Le proposizioni possono essere coordinate:

• per mezzo di una >>>congiunzione coordinativa

Sei venuto in macchina o hai preso il treno?

Ormai è tardi e non saprei come fare

• per >>>polisindeto, cioè replicando la stessa congiunzione davanti a ciascuna delle proposizioni che vengono coordinate

Paolo non ha telefonato, né scritto, né si è fatto sentire in altro modo

Fido è irrequieto: abbaia e si gratta e non sta fermo un minuto

• per >>>giustapposizione (o asindeto), senza legami formali tra le proposizioni oltre alla >>>punteggiatura

Il professore arrivò in aula, vide la situazione, chiese aiuto al suo collaboratore

Il farmacista ha abbassato la serranda. Ormai ha chiuso

Si distinguono diversi tipi di coordinazione:

• copulativa, quando due o più proposizioni di significato omologo uniscono il loro contenuto; le principali congiunzioni >>>copulative sono e e né

Luigi uscì di casa in fretta e andò a lavorare

Non so né da dove provenga né quale religione professi

• disgiuntiva, quando due o più proposizioni si escludono reciprocamente; le principali congiunzioni >>>disgiuntive sono o e oppure

Festeggeremo da soli o con pochi amici

Partite anche voi per il mare oppure rimanete in città?

• avversativa, quando due o più proposizioni sono contrapposte in parte o del tutto; le principali congiunzioni >>>avversative sono ma, però e bensì

Ho provato a cercare i calzini nel cassetto, ma non li ho trovati

La casa di Riccardo è molto grande, però è senza giardino

Io non voglio far apparire il gruppo nella legenda, bensì voglio aggiungerlo nella lista staff! (www.phpbbitalia.net)

• esplicativa, quando una proposizione spiega o precisa ciò che è stato detto in precedenza; le principali congiunzioni >>>dichiarative sono cioè, ossia, ovvero e infatti

Ho fatto quello che dovevo, cioè ho detto la verità

Questa casa è mia, ossia dei miei genitori

Questa è la mia strada, ovvero è la strada in cui abito

Mi sento meglio, infatti non ho più la febbre

• conclusiva, quando una proposizione è conseguenza di ciò che è stato detto in precedenza; le principali congiunzioni >>>conclusive sono dunque, perciò e quindi

Sei maggiorenne, dunque puoi prendere la patente

Hai fatto una sciocchezza, perciò adesso ne paghi le conseguenze

Ho trovato il messaggio, quindi ho richiamato

• correlativa, quando una proposizione richiama direttamente l’altra; i principali nessi correlativi (>>>correlative, congiunzioni) sono e…e, o…o, sia…sia e né…né

Non mi dai mai ascolto: e quando non hai tempo, e quando sei stanco

O ti decidi a farlo o lasciamo perdere

Filippo è sempre stato antipatico, sia quand’era piccolo sia adesso che ha quasi trent’anni

Non ho né voglia né tempo di starti a sentire.



VEDI ANCHE

ipotassi





PARENTESI QUADRE



Le parentesi quadre [ ] si utilizzano per:

• racchiudere nel testo un commento dell’autore o una spiegazione tecnica

Arrivò Raúl, sorridente, con indosso una camiciola celestina regalo del Gabo [García Márquez] («La Repubblica»)

Mi fecero entrare in un ufficio dove c’erano coca-cola, shawarma [i tipici panini arabi: pane pita con sottili fettine di agnello ndr] e dolciumi («La Repubblica»)

• racchiudere i puntini di sospensione nelle indicazioni delle parti omesse di una citazione

Giovanni pensò alla città nel crepuscolo, [...]. Tutti in un modo o nell’altro avevano qualche motivo, anche piccolo, per sperare, tutti fuori che lui (D. Buzzati, Il deserto dei Tartari)

• introdurre una parentesi all’interno di una frase già contenuta tra parentesi tonde

(la città di Sant’Ambrogio [Milano] era avvolta nella nebbia).





PARENTESI TONDE



Le parentesi tonde ( ) si utilizzano per:

• racchiudere un inciso, un commento, un ampliamento del discorso

Abbiamo preso nota del fatto che Washington incoraggia i topi a ruggire (è il caso della Georgia), ma non è in grado di liberarli dalla trappola in cui si sono cacciati («Corriere della Sera»)

• racchiudere un periodo indipendente dal testo

Quando perse i suoi risparmi a seguito del crollo di borsa del 1929, mio nonno scoprì che il mercato azionario può essere una gigantesca casa da gioco. (La mia generazione ha fatto una analoga scoperta, su scala più piccola, quando nel 2000 è scoppiata la bolla speculativa delle società telematiche.) («L’Unità»)

• aggiungere un’informazione o una precisazione

Oggi molte similitudini fra particelle sono state ricondotte a particolari tipi di simmetria: di carica (tra elettroni e positroni), di scambio (tra protoni e neutroni), interne (tra quark di diverso colore) e super (tra bosoni e fermioni) («La Repubblica»).



USI

Il punto >>>interrogativo e il punto >>>esclamativo si devono mettere prima della parentesi di chiusura

Devo necessariamente vederla (dove troverò il tempo per farlo?) per restituirle il suo portachiavi

Sono venuto a sapere (non mi pare vero!) che sei stato in televisione

a meno che non riguardino l’intero periodo e non solo quanto detto tra parentesi

Credete davvero che questo succeda solo da noi (in Italia, intendo)?

Sono davvero insopportabili, questi giornali scandalistici (quotidiani compresi)!

Il >>>punto, invece, si mette di norma dopo la parentesi di chiusura

In spagnolo la -s- seguita da una consonante fa sillaba con la precedente (nessuna parola comincia per -s- impura, cioè seguita da consonante).





PAROSSINTONA, ACCENTAZIONE vedi PIANA, ACCENTAZIONE





PARTICIPIO



Il participio è un modo verbale non finito che partecipa da un lato alla categoria dei nomi, di cui segue la flessione distinguendo numero, genere e caso; dall’altro alla categoria dei verbi, in quanto può distinguere >>>diatesi, tempo e aspetto e averne la reggenza. Il nome di questo modo verbale deriva infatti dal latino participium ‘partecipante’.

Il participio ha due tempi, presente e passato.

• Il participio presente (o semplice) è sempre di forma attiva e oggi è usato soprattutto come aggettivo o sostantivo

l’affascinante storia dell’Isola d’Elba

i dipendenti del settore metalmeccanico

ma si può usare anche come verbo

i problemi derivanti (= che derivano) dalla crisi economica

• Il participio passato (o composto) può avere, a seconda dei verbi, forma attiva o passiva (>>>forma attiva, passiva e riflessiva).

È usato:

• come aggettivo e sostantivo

I soli parenti invitati sono stati più di cento

Il concorso è riservato ai laureati in Economia

• come >>>predicato verbale di proposizioni subordinate implicite, con valori diversi (temporale, relativo, causale ecc.)

Allertati da un’anomala fuoriuscita di liquido, i tecnici cercarono di individuarne la causa

Raggiunta la cima del monte, finalmente potremo riposarci

• come verbo, insieme agli ausiliari avere ed essere per formare i tempi composti dei verbi

ho mangiato una bistecca

è arrivato in ufficio

hanno creduto alle sue parole

sono corsi all’ospedale

Si usa inoltre per rendere la forma passiva nei tempi semplici e composti

Mio fratello è ammirato da tutti

Ieri la madre di Federica è stata ricoverata d’urgenza.



VEDI ANCHE

concordanza





PARTITIVO, ARTICOLO



L’articolo partitivo indica una parte indeterminata di un insieme, una quantità imprecisata. Si tratta di una funzione particolare delle preposizioni articolate create con la >>>preposizione semplice di.

• Al singolare è poco frequente e si usa per indicare una quantità imprecisata in riferimento a un sostantivo che indica una materia non numerabile; può essere parafrasato con un po’

ricevere del denaro (= un po’ di denaro)

acquistare della pasta (= un po’ di pasta)

• Al plurale si usa per indicare una quantità non precisata di un elemento numerabile; in questo caso funziona come plurale dell’articolo indeterminativo e può essere parafrasato con alcuni / alcune

ho raggiunto un buon risultato> ho raggiunto dei buoni risultati (= alcuni buoni risultati)

ho incontrato un’attrice> ho incontrato delle attrici (= alcune attrici)

Al plurale, gli articoli partitivi non possono essere preceduti dalle preposizioni di e da. In questo caso occorre sostituirli con l’aggettivo alcuno

Ho comprato dei chiodi ma Ho bisogno di alcuni chiodi

Ho visto delle amiche ma Sono andata da alcune amiche

Quando sono preceduti da altre preposizioni, l’uso dei partitivi è sconsigliato

Vado con alcuni amici è meglio di vado con degli amici

Ci ospitano in alcune tende è meglio di ci ospitano in delle tende.





PARTITIVO, COMPLEMENTO



Nell’analisi logica, il complemento partitivo è un complemento indiretto che indica l’insieme all’interno del quale si trova l’elemento di cui si parla.

È introdotto dalle preposizioni >>>di, >>>tra o fra.

Può dipendere da diversi elementi:

• da un sostantivo o da un avverbio che indica quantità

Un etto di prosciutto

Se solo potessi avere un po’ dei tuoi soldi!

• da un pronome interrogativo

Quale tra quelle è la tua automobile?

• da un pronome indefinito

Ho appena finito di stirare alcune delle camicie di tuo padre

• da un pronome numerale

Ventotto dei pazienti ricoverati

• da un aggettivo al grado superlativo relativo

Nicola è il meno simpatico della sua compagnia di amici.



DUBBI

Non si deve confondere il complemento partitivo con il soggetto o il complemento oggetto di una frase introdotti da un articolo >>>partitivo

Per attaccare quest’etichetta mi serve della colla (= soggetto)

Ho assaggiato dei tagliolini (= complemento oggetto, detto anche complemento oggetto partitivo) veramente squisiti.





PASSATO, CONGIUNTIVO



Il tempo verbale passato del modo >>>congiuntivo si forma combinando le forme del congiuntivo presente degli ausiliari avere o essere con il participio passato del verbo da coniugare





Si usa per esprimere l’anteriorità di un evento nelle proposizioni dipendenti rette da verbi come sperare, credere, supporre al presente o futuro indicativo

Credo che Riccardo non abbia capito a che ora raggiungerci

Nicola spererà che l’avvocato si sia dimenticato dell’appuntamento

Suppongo che abbiano avvertito la mia presenza

Si usa anche per esprimere un dubbio riferito al passato nelle proposizioni >>>principali, specie in forma di domanda

Che siano già stati pubblicati i nomi dei candidati alla prova pratica?





PASSATO PROSSIMO, INDICATIVO



Il passato prossimo (o perfetto composto) è un tempo verbale dell’indicativo che esprime un’azione avvenuta in un passato, recente o lontano, che tende ad avere effetti percepiti ancora nel presente da parte di chi parla o scrive. La vicinanza al presente è di carattere psicologico e corrisponde a un coinvolgimento emotivo rispetto all’evento raccontato.

Il passato prossimo si forma combinando le forme dell’indicativo presente degli ausiliari avere o essere con il >>>participio passato del verbo da coniugare

L’altro giorno ho conosciuto la figlia di Michele

Giulio mi ha presentato Chiara cinque anni fa

Da giovane ho fatto il militare a Cuneo

In particolare:

• tutti i verbi transitivi formano il passato prossimo con l’ausiliare avere

ho mangiato un biscotto

hai chiesto scusa

hanno rivolto un appello

• la maggior parte dei verbi intransitivi forma il passato prossimo con l’ausiliare essere e il participio passato concorda in genere e numero con il soggetto

Gli amici sono capitati qui per caso

Mauro è partito di corsa

Le ragazze sono arrivate.



USI

Il passato prossimo è preferito nel parlato o nello scritto meno controllato, mentre il >>>passato remoto si incontra più spesso nella lingua scritta e nei registri più elevati. Tuttavia, il passato prossimo, nel corso dei secoli, ha mostrato una certa tendenza a sostituire il passato remoto anche nei livelli formali di lingua.



Nell’italiano d’oggi tende a estendere i suoi ambiti d’uso. Nel parlato informale, il passato prossimo è usato spesso al posto del >>>futuro anteriore per esprimere un’azione futura che è anteriore a un’altra azione futura (a sua volta spesso espressa da un >>>presente indicativo usato per esprimere un’azione futura)

Appena abbiamo finito (= avremo finito) la scuola, andiamo (= andremo) tutti in vacanza

Nel parlato dell’Italia centrale e meridionale il passato prossimo tende a essere sostituito dal passato remoto anche per eventi vicini

Stamattina andai dal barbiere

Nel parlato dell’Italia settentrionale, al contrario, il passato prossimo tende a essere usato anche al posto del passato remoto

Nel 1964 sono andato a un concerto dei Beatles.



VEDI ANCHE

indicativo

concordanza

transitivi e intransitivi, verbi





PASSATO REMOTO, INDICATIVO



Il passato remoto (o perfetto semplice) è un tempo verbale dell’indicativo e si usa per indicare un fatto avvenuto nel passato, concluso e senza legami di nessun tipo con il presente; la lontananza è di carattere sia cronologico, sia psicologico.

Nell’uso comune può corrispondere a un distacco emotivo rispetto all’evento raccontato, mentre nello scritto letterario l’uso del passato remoto risponde a una scelta stilistica

Il cantante Carlo Broschi, detto Farinelli, nacque ad Andria il 24 gennaio 1705

Le antiche mura perimetrali di Padova furono demolite durante la guerra contro la Lega di Cambrai

Alice trattenne il fiato mentre si sfilava la canottiera e non poté fare a meno di strizzare gli occhi per un momento (P. Giordano, La solitudine dei numeri primi)

Dal punto di vista della forma, alcuni verbi formano il passato remoto in modo regolare (passato remoto debole) aggiungendo alla radice verbale le desinenze proprie di questo tempo





Altri verbi presentano una forma del passato remoto con una radice diversa da quella dell’infinito per la 1a e 3a persona singolare e per la 3a plurale (passato remoto forte), come ad esempio

avere > io ebbi, tu avesti, lui / lei ebbe, noi avemmo, voi aveste, loro ebbero

fare > io feci, tu facesti, lui / lei fece, noi facemmo, voi faceste, loro fecero

rispondere > io risposi, tu rispondesti, lui / lei rispose, noi rispondemmo, voi rispondeste, loro risposero

dire > io dissi, tu dicesti, lui / lei disse, noi dicemmo, voi diceste, loro dissero

Nel caso di risposi e dissi si parla di passato remoto sigmatico, dalla lettera dell’alfabeto greco sigma (che corrisponde alla nostra s), perché il passato remoto di questi verbi si forma aggiungendo una -s- tra la >>>radice e la >>>desinenza.

Il passato remoto del verbo essere è completamente irregolare

essere> io fui, tu fosti, lui / lei fu, noi fummo, voi foste, loro furono.



USI

Mentre il >>>passato prossimo si riferisce in genere a eventi considerati psicologicamente vicini, il passato remoto è la forma del passato percepito come psicologicamente lontano.



VEDI ANCHE

indicativo





PASSIVI, VERBI vedi FORMA ATTIVA, PASSIVA E RIFLESSIVA





PASTORE / PASTORA vedi -TORA, FEMMINILE IN





-PATÌA



-patìa è un >>>suffissoide (derivato dal tema pat- del verbo greco pàtein ‘soffrire’) usato in molte parole composte derivate soprattutto dal greco.

A seconda dei casi, può assumere diversi significati:

• comunemente indica sentimenti e passioni

simpatia

antipatia

apatia

• nel linguaggio medico indica affezioni diverse che fanno riferimento a un organo o a un apparato

angiopatia (‘malattia del sistema vascolare’)

cardiopatia (‘malattia del cuore’)

nefropatia (‘malattia dei reni’)

• in qualche caso, indica particolari metodi di cura

omeopatia

naturopatia.





PEGGIORATIVI, SUFFISSI



I suffissi peggiorativi (detti anche spregiativi) indicano un peggioramento di tipo quantitativo o qualitativo.

Possono essere aggiunti a:

• >>>nomi carattere> caratteraccio

• >>>aggettivi giovane > giovinastro

• >>>avverbi male> malaccio

I suffissi spregiativi più comuni sono -accio e -astro

donna > donnaccia

campo > campaccio

poeta > poetastro

ricco> riccastro

Il suffisso -accio presenta anche la forma alternativa -azzo

amore > amorazzo

Alcuni nomi in -astro hanno ormai perduto il loro originario valore spregiativo

figlio > figliastro (‘figlio avuto da altra moglie o marito’)

fratello> fratellastro (‘fratello avuto da altra moglie o marito’)

pollo> pollastro (‘pollo giovane’)

Con gli aggettivi, il suffisso -astro indica di solito un’attenuazione della qualità

bianco > biancastro (‘leggermente bianco’)

Valore spregiativo hanno anche alcuni suffissi meno comuni come -aglia, -icchio, -iciattolo, -otto, -onzolo, -uccio, -ucolo

gente > gentaglia

governo > governicchio

uomo> omiciattolo

provinciale > provincialotto

medico > mediconzolo

impiegato > impiegatuccio

poeta > poetucolo.



USI

Spesso i suffissi -accio e -astro, soprattutto nel parlato, assumono un valore affettivo o ironico, per nulla spregiativo

Wojtylaccio! (R. Benigni durante il Festival di Sanremo del 1980)

Cuginastro, come stai?



VEDI ANCHE

alterazione





PEGGIORE O PEGGIO?



L’uso dell’avverbio peggio come aggettivo con il valore di ‘peggiore’ è tipico del parlato, e dunque sconsigliabile nello scritto e nel parlato di una certa formalità

le peggiori sconfitte e non le peggio sconfitte

Non mancano, tuttavia, esempi di quest’uso anche nei secoli scorsi

Le peggio di tutte erano quelle di Niccolò d’Arezzo (G. Vasari, Le vite).





PELLEROSSA O PELLIROSSE?



Il sostantivo pellerossa, ‘indiano d’America’, ha due plurali, entrambi corretti.

• Il plurale invariabile pellerossa è la forma di gran lunga più comune

gli accampamenti dei pellerossa

• Il plurale regolare pellirosse si forma mutando la desinenza di entrambi i termini che formano il composto

le riserve dei pellirosse

La forma potrebbe essere un >>>calco dal francese peaux-rouges (al plurale) o più probabilmente dalla locuzione inglese red skin, attestata già nel Seicento; è entrata in italiano nel corso dell’Ottocento attraverso le traduzioni di narrativa americana.



VEDI ANCHE

composte, parole





PENA, COMPLEMENTO DI



Nell’analisi logica, il complemento di pena è un complemento indiretto che indica la condanna o il castigo che vengono inflitti a qualcuno.

Si usa con i verbi condannare, multare, punire ed è introdotto dalle preposizioni di, per, a, con

La Commissione Disciplinare Nazionale della Figc ha multato di 30.000 euro il presidente della Lazio («La Repubblica»)

Investe un gatto, multato per 389 euro («La Stampa»)

L’ex dg della Juventus è stato condannato a quattro mesi di reclusione dal tribunale di Roma («Il Corriere dello Sport»)

Chiunque, essendo legato da matrimonio avente effetti civili, ne contrae un altro, pure avente effetti civili, è punito con la reclusione da uno a cinque anni (Codice penale, art. 556)





PENTA-



Penta- è un >>>prefissoide che deriva dal greco penta ‘cinque’ e si trova in parole composte derivate dal greco o formate modernamente

pentacordo (‘strumento musicale a cinque corde’)

pentametro (‘verso di cinque metri’)

pentapartito (‘unione di cinque partiti’)

È molto usato nelle terminologie scientifiche, in particolare della chimica

pentavalente (‘atomo con valenza cinque’)

pentaclorofenolo (‘molecola composta con cinque atomi di cloro’).



VEDI ANCHE

numerali, aggettivi





PER



La preposizione semplice per può svolgere diverse funzioni:

• collegare due elementi della stessa frase, introducendo diversi tipi di >>>complementi indiretti





• collegare due frasi distinte, introducendo diversi tipi di >>>proposizioni





USI

Il pronome ciascuno con valore distributivo (>>>distributivi, pronomi) può essere usato senza preposizioni oppure, meno di frequente, può essere introdotto da per

Ha consegnato ai due ispettori 5.000 euro ciascuno (www.ilmessaggero.it)

Multe, 40 euro per ciascuno (www.ilrestodelcarlino.it).





PERALTRO O PER ALTRO?



Entrambe le grafie di questo avverbio sono accettabili, anche se quella più diffusa nell’italiano contemporaneo è peraltro, con >>>univerbazione

L’incidenza delle spese del personale sul totale del costi, peraltro, si è ridotta progressivamente («La Repubblica»)

L’accordo prevede per altro termini stringenti («La Repubblica»).





PERCHÉ vedi ACCENTO, ACUTO O GRAVE





PERCIÒ O PER CIÒ?



La grafia corretta di questa congiunzione nell’italiano contemporaneo è perciò, con >>> univerbazione

una gondola in arrivo non fa rumore, perciò quando sono vicini a una svolta a gomito avvertono gridando (T. Scarpa, Venezia è un pesce)

il problema è politico e perciò esige una politica che se ne assuma la responsabilità («Corriere della Sera»)

La grafia separata per ciò può essere usata con valori diversi

Quest’anno siamo stati competitivi per ciò (= per quello) che riguarda la meccanica della vettura («La Repubblica»)

Amo la vita per ciò (= per le cose) che mi regala ogni giorno

Ti ringrazio per ciò (= per quello) che hai detto su di me davanti a tutti.





PER CUI



Nell’italiano contemporaneo per cui può essere usato con il significato di ‘e perciò, e per questo’

Stasera sono proprio stanco, per cui vado a letto presto

Se ne ricordò all’improvviso, quando la pioggia e la tramontana lo sorpresero di nuovo in cammino verso la parrocchia, per cui ritornò sui suoi passi nel modo più veloce che le gambe malferme per l’età e il vino gli permettevano (U. Riccarelli, Il dolore perfetto).



DUBBI

Qualche dubbio può nascere dal fatto che il pronome cui, di regola, si riferisce a una cosa, a un animale o a una persona, e dunque non potrebbe assumere il valore neutro di che. In realtà, per cui sottintende un’espressione più estesa come ragion per cui o motivo per cui e il pronome in alcune frasi può avere quindi una funzione corrispondente a ciò.





PERFETTO COMPOSTO vedi PASSATO PROSSIMO, INDICATIVO





PERFETTO SEMPLICE vedi PASSATO REMOTO, INDICATIVO





PERIFRASI CON GERUNDIO vedi GERUNDIO





PERIODO



Il periodo è l’insieme di due o più >>>proposizioni che unendosi formano un’unità indipendente dal punto di vista logico e grammaticale.

In ogni periodo c’è sempre una proposizione autonoma sul piano semantico e sintattico, la proposizione >>>principale

Sono tornato a casa a piedi perché l’autobus si è fermato per la strada

Alla proposizione principale si possono collegare una o più proposizioni dipendenti, in base a un rapporto che può essere di:

• coordinazione (>>>paratassi)

Luca lavora e studia tutti i giorni

• >>>giustapposizione

Andiamo via, non voglio rimanere qui un minuto di più

• subordinazione (>>>ipotassi)

Tuo padre è stanco perché ha guidato tutto il giorno.

Esistono inoltre periodi uniproposizionali, formati cioè dalla sola proposizione principale non legata ad altre proposizioni.





PERIODO, ANALISI DEL vedi ANALISI DEL PERIODO





PERIODO IPOTETICO



Il periodo ipotetico è un periodo attraverso il quale si esprime un’ipotesi da cui può derivare una conseguenza. È formato dall’unione di una proposizione reggente, o >>>apodosi, con una subordinata condizionale, o >>>protasi. La reggente esprime la conseguenza che deriva o deriverebbe dal realizzarsi della condizione indicata nella subordinata

Se avessi tempo (protasi), verrei volentieri (apodosi)

A seconda del grado di probabilità dell’ipotesi indicata nella protasi, il periodo ipotetico può essere di tre tipi.

• Periodo ipotetico della realtà, quando l’ipotesi è reale o molto probabile. Nella protasi il verbo è all’indicativo, nell’apodosi il verbo è all’indicativo o all’imperativo

Se arriviamo in tempo andremo a giocare a tennis insieme

Se c’è forte vento, copriti la bocca con la sciarpa

Se volete incontrarmi, / cercatemi dove non mi trovo (G. Caproni, Indicazione)

• Periodo ipotetico della possibilità, quando l’ipotesi è possibile, ma non sicura. Nella protasi il verbo è al congiuntivo imperfetto, nell’apodosi il verbo è al condizionale presente o all’imperativo

Se me lo domandassi tu, verrei a lavorare anche la domenica

Se Paolo ti chiedesse qualcosa, digli che non ne sai nulla

• Periodo ipotetico dell’irrealtà, quando l’ipotesi è impossibile e irrealizzabile:

- se l’ipotesi è riferita al presente, nella protasi il verbo è al congiuntivo imperfetto, nell’apodosi il verbo è al condizionale presente o all’imperativo

Se fossi nei tuoi panni, mi licenzierei

- se l’ipotesi è riferita al passato, nella protasi il verbo è al congiuntivo trapassato, nell’apodosi il verbo è al condizionale passato

Se fossi stato nei tuoi panni, mi sarei licenziato

Si può avere inoltre un periodo ipotetico misto, quando nella protasi il verbo è al congiuntivo e nell’apodosi all’indicativo, o nella protasi all’indicativo e nell’apodosi al condizionale. Si tratta di uso comune nel parlato, ma da evitare nell’uso scritto

Se ce lo avessero detto prima, non venivamo

Se lo sapevamo, non saremmo venuti.



USI

Nella lingua parlata è molto comune l’uso dell’>>>imperfetto indicativo sia nella protasi, sia nell’apodosi del periodo ipotetico dell’irrealtà nel passato, al posto di congiuntivo imperfetto e condizionale

Se me lo dicevi per tempo, venivo anch’io alla tua festa

L’uso di questa forma è sconsigliabile, almeno nella lingua scritta, anche se vanta attestazioni già nell’italiano antico

se potuto aveste veder tutto, /mestier non era parturir Maria (D. Alighieri, Purgatorio)

se io giovine ancora avea contro alla tua deità commessa alcuna cosa, l’età semplice mi dovea rendere scusata (G. Boccaccio, Elegia di Madonna Fiammetta).





PERLOMENO O PER LO MENO?



Entrambe le grafie di questo avverbio sono accettabili, anche se la grafia più diffusa nell’italiano contemporaneo è perlomeno, con >>>univerbazione

Diego vuole farle una foto, non ha il flash, forse basta il cono di luce del lampione, lui perlomeno ci prova (M. Mazzantini, Venuto al mondo)

Solo nei dintorni di via Tuscolana negli ultimi anni hanno aperto otto centri commerciali e per lo meno altre dieci grandi superfici destinate al commercio («La Repubblica»).





PERÒ vedi AVVERSATIVE, CONGIUNZIONI





PÈRONE O PERÓNE?



Entrambe le pronunce di questa parola, che indica un osso della gamba, sono accettabili.

• La pronuncia pèrone, con accentazione >>>sdrucciola, segue il modello della parola latina pèronem, attraverso la quale il vocabolo greco è entrato nell’italiano.

• La pronuncia peróne, con accentazione >>>piana, si rifà direttamente all’etimo greco, il sostantivo femminile perone ‘spilla, fibula’.



VEDI ANCHE

accento





PERSONALI, PRONOMI



I pronomi personali sono pronomi che indicano chi o che cosa è coinvolto in una comunicazione linguistica, tralasciando di ripetere l’elemento grammaticale (soggetto o complemento) a cui si riferiscono.

A seconda della funzione che svolgono nella frase, hanno forme diverse.

• I pronomi personali soggetto hanno funzione di soggetto della frase. Sono





I pronomi personali soggetto di 1a e 2a persona (io, tu, noi, voi) sono invariabili al maschile e al femminile

Noi siamo italiani

Noi siamo tedesche

I pronomi personali soggetto di 3a persona hanno forme diverse per il maschile (lui, egli, esso, essi) e per il femminile (lei, ella, essa, esse); loro, 3a persona plurale, non si distingue invece per genere.

• I pronomi personali complemento hanno le seguenti forme





Questi pronomi possono svolgere tre funzioni:

• complemento >>>oggetto

Rino è innamorato di Teresa. Vede solo lei

La vuole sposare

Vuole sposarla

• complemento di >>>termine

Dai a me le chiavi di casa

Mi dai le chiavi di casa?

Dammi le chiavi

• altri complementi indiretti

E tua sorella? Parlami di lei

Scusa, non riesco proprio a venire da te stasera

Per me è lo stesso

Non è la prima volta che usciamo con loro

Le forme forti sono toniche e hanno un ruolo di rilievo nella frase, attirando l’attenzione di chi legge o ascolta

Per ricoprire il ruolo di supervisore ai lavori hanno scelto me

Le forme deboli sono atone e nella pronuncia si appoggiano al verbo che le segue. La forma debole del pronome dà alla frase un tono puramente informativo

Mi hanno scelto per ricoprire il ruolo di supervisore ai lavori

Se il pronome svolge la funzione di complemento oggetto o di complemento di termine, la scelta tra la forma forte e quella debole dipende dallo scopo di chi parla o scrive. Ad esempio

hanno chiamato te pone l’attenzione sulla persona

ti hanno chiamato pone l’attenzione sul verbo

Se invece il pronome svolge la funzione di un qualsiasi altro complemento indiretto, è obbligatorio l’uso della forma forte

È arrivata una lettera per te

Mi piacerebbe andare in vacanza con loro

Sono arrivato un attimo dopo di lui

Quando due forme atone dei pronomi personali sono usate di seguito, il primo pronome (che corrisponde al complemento di termine) è sostituito dalla forma tonica, mentre il secondo (che corrisponde al complemento oggetto, tranne che per ne) mantiene la forma atona

c’è una vecchia tana di talpe, là sotto, ve lo giuro (I. Calvino, Ultimo viene il corvo)

Non te lo scrissi che aveva un piano? (A. Camilleri, Il nipote del Negus)

Nel caso della 3a persona singolare si ricorre invece alle forme univerbate glielo, gliela, gliele, glieni, gliene, che valgono sia per il maschile (gli), sia per il femminile (le)

“È Fiocco, il mio cavallo!” gridava, come se fosse veramente di sua proprietà e glielo avessero rubato (D. Buzzati, Il deserto dei Tartari)

Tutte queste cose gliele ripeterò il giorno prima dell’udienza in cui verrà esaminata (G. Carofiglio, Ad occhi chiusi)

Per la 3a persona plurale, tradizionalmente è ritenuta scorretta la forma atona del pronome personale complemento di termine glielo, ma la combinazione si può considerare accettabile nel parlato.

Lo schema è il seguente





La coppia di pronomi di norma precede il verbo; segue invece il verbo e assume in tutti i casi la forma univerbata con i verbi di modo:

• >>>gerundio

giocandomelo / avendomelo giocato

cantandoglieli / avendoglieli cantati

parlandocene /avendocene parlato

• >>>infinito, con la caduta della consonante finale del verbo

mangiarmeli /avermeli mangiati

cantarvela / avervela cantata

giocarcela / avercela giocata

• più raramente, >>>participio passato, quando introduce una proposizione >>>subordinata

giocatomela

mangiatovelo

• >>>imperativo

cantamelo!

giocatela!

Nel caso degli imperativi con >>>troncamento di’, fa’, va’, sta’, da’ l’unione dei pronomi porta al raddoppiamento della consonante iniziale del primo pronome, eccetto il caso della 3a persona singolare

dimmelo!

vammene!

diccelo!

diglielo!

Con i verbi >>>servili seguiti da infinito la coppia di pronomi può unirsi sia al verbo servile, sia all’infinito

ce lo puoi dire? / puoi dircelo?

dovendovelo dire / dovendo dirvelo

• I pronomi personali riflessivi sono usati con i verbi >>>riflessivi, quando cioè l’azione compiuta dal soggetto ricade sul soggetto stesso

Federica si pettina

I pronomi personali riflessivi hanno le seguenti forme





Quando si vuole dare al pronome un rilievo particolare all’interno della frase, si può sostituire il pronome atono si con la forma tonica sé:

• come complemento oggetto

Alberto sta difendendo sé e tutta la sua famiglia dal pettegolezzo

• come complemento indiretto preceduto da una preposizione

Luca ha portato con sé una pistola.



USI

A differenza di altre lingue (come l’inglese e il francese), in italiano l’espressione del pronome personale soggetto è quasi sempre facoltativa e non obbligatoria. È indispensabile, però, quando serve a evitare le ambiguità, oppure in espressioni enfatiche

Pensi veramente che io ti stia prendendo in giro? / Pensi veramente che lei ti stia prendendo in giro?

Facciamo così: io vado al mercato e tu vai dal dottore

È stato lui a rompere il vaso! Lui, non io!

Tradizionalmente esso ed essa indicano in modo preferenziale animali o cose, anche se nell’uso contemporaneo sono rari e lui e lei tendono a prevalere indipendentemente dal referente indicato.

Nell’uso comune i pronomi soggetto egli (singolare maschile), ella (singolare femminile), essi (plurale maschile) ed esse (plurale femminile) appaiono di uso limitato; in particolare, ella è ormai desueto e usato solo in contesti molto formali, perlopiù burocratici (>>>allocutivi, pronomi). In funzione di soggetto lui (singolare maschile), lei (singolare femminile) e loro (plurale sia maschile, sia femminile) sono nettamente prevalenti e il loro uso, a lungo avversato dalla grammatica normativa, è ormai pienamente accettato anche in contesti formali (>>>egli / lui).

Per quanto riguarda i pronomi complemento di termine, nell’uso comune il pronome gli tende a essere usato anche al posto del femminile le (>>>gli o le?) e del plurale loro (>>>gli o loro?). Le e loro sono comunque da preferire nello scritto formale più sorvegliato.





PERSUADÉRE O PERSUÀDERE?



La pronuncia corretta dell’infinito è persuadére, con accentazione >>>piana. La parola deriva infatti dal latino persuadère, formato dal verbo suadère ‘convincere’ unito al prefisso per, che esprime i concetti della continuità e dell’insistenza dell’azione.

È dunque da evitare la pronuncia persuàdere, con accentazione >>>sdrucciola dovuta all’influsso delle prime persone del presente indicativo, nelle quali l’accento cade sulla a: persuàdo, persuàdi, persuàde.



VEDI ANCHE

accento





PERTANTO O PER TANTO?



La grafia corrente nell’italiano contemporaneo è pertanto, con >>>univerbazione

Pertanto è necessario che tutti i componenti abbiano le carte in regola per ricoprire un ruolo così delicato («La Repubblica»).





PÈSCA O PÉSCA?



Si tratta di una coppia di >>>omografi:

• pèsca, con la e aperta, deriva dal latino persicam (malum) ‘(melo) di Persia’, e indica il frutto dell’albero del pesco

la buccia della pesca

Hai mai assaggiato il gelato alla pesca e basilico?

• pésca, con la e chiusa, indica l’attività della pesca in generale e anche il risultato della pesca, il pesce e gli altri animali acquatici pescati

licenza di pesca

canna da pesca

Oggi Andrea e Stefano hanno fatto proprio una buona pesca.



VEDI ANCHE

accento





PESO O MISURA, COMPLEMENTO DI



Nell’analisi logica, il complemento di peso o misura è un complemento indiretto che indica il peso o le misure spaziali di qualcuno o qualcosa.

Può essere retto dai verbi pesare e misurare oppure da aggettivi come lungo, largo, corto ecc. e di solito non è preceduto da preposizioni

Il pacco che ho spedito ieri pesava circa 20 chili

La più lunga limousine al mondo misura più di 35 metri

Quel serpente è lungo un metro e mezzo

Può anche essere introdotto dalle preposizioni di e per

un capannone di 300 metri quadrati

un uomo di novanta chili

La città si estende per chilometri

oppure, per indicare pesi e misure approssimativi, dalla preposizione su

un sacco sui quindici chili

un appartamento sui cento metri quadri

Spesso la misura e il peso sono espressi genericamente da avverbi come molto, poco, troppo.





PIANA, ACCENTAZIONE



Hanno accentazione piana (detta anche parossitona) le parole accentate sulla penultima sillaba. È piana la maggior parte delle parole italiane; in particolare:

• le parole di due sillabe che terminano per vocale e non sono accentate sull’ultima sillaba (>>>tronca, accentazione)

càne

sàldi

vìta

sòle

• le parole di tre o più sillabe in cui la vocale della penultima sillaba è seguita da due o più consonanti, la seconda delle quali non è né r, né l

tristézza

canòtto

montàgna

forèsta.



VEDI ANCHE

sdrucciola, accentazione

bisdrucciola, accentazione

trisdrucciola, accentazione





PIOVERE



Come tutti i verbi verbi >>>atmosferici, il verbo piovere è un verbo >>>impersonale

Piove da due giorni

Se usato metaforicamente, ammette un costrutto personale, con soggetto espresso

Le bombe piovevano sulle casematte mentre noi facevamo un brindisi col Malaga alla fortuna di Bonaparte e alla costanza di Massena (I. Nievo, Le confessioni d’un italiano)

Nei tempi composti il verbo piovere può essere usato sia con l’ausiliare essere, sia con l’ausiliare avere.

• Quando il verbo è usato in senso proprio, la scelta è indifferente

Ha piovuto molto / È piovuto molto

• Se il verbo è usato in senso figurato, si usa sempre l’ausiliare essere

Al ministro sono piovute addosso diverse critiche.



VEDI ANCHE

avere o essere?





PIUCCHEPERFETTO, CONGIUNTIVO vedi TRAPASSATO, CONGIUNTIVO





PIUCCHEPERFETTO, INDICATIVO vedi TRAPASSATO PROSSIMO, INDICATIVO





PIUTTOSTO CHE



Piuttosto che si usa correttamente davanti a proposizioni >>>avversative e >>>comparative e significa ‘anziché’, indica cioè una preferenza accordata a un elemento rispetto a un altro

Piuttosto che dire sciocchezze, rimani in silenzio

Preferisco andare in bicicletta piuttosto che usare l’automobile.



USI

Da qualche decennio si è diffuso l’uso di piuttosto che con il significato disgiuntivo di o, oppure, a indicare un’alternativa equivalente. Il fenomeno probabilmente ha avuto origine nel parlato del Nord Italia e ben presto la novità è stata accolta dai conduttori televisivi, dai giornalisti, dai pubblicitari e in seguito anche dalle riviste e dai quotidiani, contribuendo a diffondere un uso improprio

Questa sera, se vogliamo uscire, possiamo andare al cinema piuttosto che (= oppure) a teatro

Parallelamente a quest’uso si osserva quello, altrettanto improprio, di piuttosto che col significato aggiuntivo di oltre che

Al mercato potete trovare ogni tipo di verdura: pomodori piuttosto che (= oltre che) peperoni, piuttosto che melanzane

Si tratta di usi decisamente sconsigliabili non solo nello scritto, ma anche nel parlato.





PLASMA: IL O LA?



Il sostantivo plasma è di genere maschile.

Il dubbio nell’attribuzione del genere deriva dalla presenza della -a finale, che di solito in italiano è propria dei nomi femminili. Ma plasma è una di quelle parole in -a che conserva il genere maschile dell’etimo greco

il campione di 10 cc di sangue del paziente viene centrifugato per otto minuti, il tempo necessario a separare il plasma (la componente liquida in cui sono sospese le cellule) dalle proteine («La Repubblica»).



VEDI ANCHE

articoli

genere dei nomi





PLURALE DEI NOMI



Nella maggior parte dei casi, i nomi formano il plurale cambiando la desinenza del singolare.

Si distinguono tre classi fondamentali:

• prima classe: i nomi che al singolare terminano in -a formano il plurale in -i se sono maschili, in -e se sono femminili

problema > problemi

casa > case

• seconda classe: i nomi maschili e femminili che al singolare terminano in -o formano il plurale in i

ufficio > uffici

mano> mani

• terza classe: i nomi maschili e femminili che al singolare terminano in -e formano il plurale in i

cane > cani

chiave> chiavi





All’interno delle prime due classi, alcuni nomi formano il plurale sulla base di regole specifiche





Alcuni nomi hanno un doppio plurale, ciascuno dei quali ha un diverso significato (>>>plurali doppi)

filo > fili / fila

gesto > gesti / gesta

labbro > labbri / labbra

braccio > bracci / braccia

Alcuni nomi hanno un’unica forma per il singolare e il plurale (>>>invariabili, nomi e aggettivi)

il re > i re

la crisi> le crisi

la specie > le specie

Alcuni nomi sono privi del plurale (>>>difettivi, nomi)

aria

ferro

latte

In generale, per il plurale dei nomi stranieri che terminano in consonante la soluzione migliore è lasciare il nome invariato

il film > i film

il camion > i camion

l’iPod > gli iPod

Fanno eccezione alcuni nomi plurali stranieri:

• non ancora saldamente entrati nell’uso italiano o dotati di una connotazione specialistica, come contractors (‘lavoratori a contratto’), royalties (‘percentuali, compensi’), neocons (‘neoconservatori’)

I contractors italiani in Libia: “Ci specializziamo in Israele” (www.contropiano.org)

Le royalties delle radio italiane valgono un decimo di quelle britanniche (www.danraina.com)

I neocons sono liberal assaliti dalla realtà (www.altermedia.info)

• inseriti in espressioni stereotipate ormai fissate nell’uso, come Papa boys, fish and chips o hedge funds (‘fondi comuni’)

Il Pontefice tedesco si confronterà di continuo, attraverso discorsi e incontri personali, con i Papaboys («La Repubblica»)

Londra, sei ristoranti dove mangiare il miglior fish and chips (www.viaggiovero.com)

Per la Banca d’Inghilterra gli hedge funds rappresentano la mina che insidia il sistema finanziario («Corriere della Sera»)

• la cui forma del plurale è sensibilmente diversa dal singolare, come il germanismo Länder (plurale di Land ‘regione’).



VEDI ANCHE

composte, parole





PLURALE, NOMI PRIVI DEL vedi DIFETTIVI, NOMI





PLURALI DOPPI



Alcuni nomi maschili in -o, oltre al plurale regolare in -i, di genere maschile, ne hanno un altro in -a, di genere femminile. Nella maggioranza dei casi a questa differenza corrisponde una differenza di significato

braccio > bracci / braccia

budello > budelli / budella

calcagno > calcagni / calcagna

cervello > cervelli / cervella

corno > corni / corna

cuoio > cuoio / cuoia

dito > diti / dita

filo > fili / fila

fondamento > fondamenti / fondamenta

labbro > labbri / labbra

lenzuolo> lenzuoli / lenzuola

muro > muri / mura

urlo > urli / urla

In molti casi il plurale maschile ha significato figurato, mentre il femminile viene usato in senso proprio; ma non sempre è così. In mancanza di una regola generale, l’unica soluzione è ricorrere al dizionario ed esaminare i vari casi uno per uno.





PLURALIS MAIESTATIS vedi MAIESTATICO, PLURALE





PLUS



Ci sono casi in cui si può trovare il >>>latinismo plus al posto dell’equivalente italiano più:

• per indicare un’eccedenza, un incremento

un plus di sicurezza per gli impianti fotovoltaici

• per indicare ‘vantaggio’

La scarsa lunghezza della Smart è in realtà un plus

• per indicare il segno +

Il Macintosh Plus è stato presentato due anni dopo il primo Macintosh

• con funzione aggettivale nei sostantivi composti

plusvalore

plusvalenza

L’uso di questa forma probabilmente è legato all’influsso del tedesco e dell’inglese, che la adoperano con lo stesso significato e negli stessi contesti.



VEDI ANCHE

prestiti





PNEUMATICO: IL O LO?



La forma corretta è quella con l’articolo determinativo lo per il singolare e l’articolo gli per il plurale

lo pneumatico / gli pneumatici

Non è tuttavia infrequente imbattersi negli articoli determinativi il (per il singolare) e i (per il plurale) al posto dei più corretti lo e gli

il pneumatico / i pneumatici

Si tratta di un uso comune non solo nel linguaggio familiare, ma anche in quello giornalistico e nella narrativa

Il crescente interesse del pubblico per i pneumatici invernali non è però un fenomeno esclusivamente italiano («La Repubblica»)

Con un colpo di pollice, lasciar saltare la dinamo contro il pneumatico anteriore (E. Brizzi, Jack Frusciante è uscito dal gruppo)

Gli articoli lo e gli sono ormai adoperati solo nei registri più sorvegliati e formali dell’italiano parlato e scritto.

In parallelo, anche l’articolo indeterminativo corretto davanti a pneumatico dovrebbe essere uno; tuttavia, nell’uso (talvolta anche sorvegliato) è ormai diffusa la forma un, con >>>troncamento

Qual è la differenza tra uno pneumatico invernale e uno estivo? (www.rezulteo-pneumatici.it)

Tutto quello che resta della barca senza nome è un pneumatico, che va su e giù nell’acqua («L’Unità»)

un omino in tuta cercava un buco in un pneumatico immergendolo in un catino d’acqua (I. Calvino, Ultimo viene il corvo).



VEDI ANCHE

determinativi, articoli





-POLI



-poli è un >>>suffissoide che deriva dal greco polis ‘città’. Si trova col significato di ‘città, insediamento umano’ in molte parole composte derivate dal greco (Costantinopoli ‘città fondata dall’imperatore Costantino I’) o formate modernamente

baraccopoli (‘insediamento formato di baracche’)

tendopoli (‘campo formato da un complesso di tende’)

Nel linguaggio giornalistico il suffissoide -poli ha assunto in tempi recenti un significato diverso, quello di ‘corruzione, scandalo’

bancopoli (‘scandalo che coinvolge il mondo della finanza’)

calciopoli (‘scandalo che coinvolge il mondo del calcio’)

vallettopoli (‘scandalo che coinvolge il mondo dello spettacolo, da valletta’).



STORIA

Il particolare significato legato alla corruzione ha preso piede negli anni Novanta del XX secolo, in seguito all’inchiesta giudiziaria nota come “Mani pulite”, quando i giornali ribattezzarono la città di Milano con l’appellativo di tangentopoli, e cioè ‘città delle tangenti’. Da nome proprio per indicare Milano, il termine ha finito ben presto per indicare, più in generale, quello scandalo. Oggi si aggiunge -poli ai nomi comuni per indicare ogni tipo di scandalo che riguardi la vita pubblica o privata.





POLI-



Poli- è un >>>prefissoide derivato dal greco polỳs ‘molto’. Si trova in parole composte derivate dal greco e dal latino o formate modernamente e indica molteplicità numerica, abbondanza

poliambulatorio (‘ambulatorio attrezzato per la diagnosi e la cura di malattie appartenenti a diverse specialità mediche’)

polisportivo (‘che riguarda o comprende vari sport o attività sportive’)

In chimica, indica che un elemento è presente in un composto chimico un numero di volte maggiore di uno

polisolfuro

polifosfato

In medicina, si premette al nome di alcune malattie per indicare che queste interessano più organi simili

poliartrite

polineurite

Può indicare inoltre la presenza di un numero superiore alla norma di determinati organi o formazioni

polimastia (‘presenza di tessuto mammario in eccesso e in sedi che non sono le mammelle’)

polidattilia (‘presenza di dita in eccesso’).





POLIREMATICHE, ESPRESSIONI



Le espressioni polirematiche sono parole >>>composte formate da più elementi che costituiscono un insieme non scomponibile, il cui significato complessivo è autonomo rispetto ai singoli costituenti.

Possono essere formate da diverse combinazioni:

• nome + nome

parola chiave

banca dati

rimborso spese

• nome + aggettivo

lavori forzati

bacchetta magica

camera oscura

• nome + preposizione + nome

ferro da stiro

scarpe da tennis

reazione a catena

luna di miele.



DUBBI

I vari elementi di un’espressione polirematica non possono essere separati da altri elementi. Ad esempio, un aggettivo può essere inserito prima o dopo la serie di elementi che formano l’espressione polirematica, ma non tra un elemento e l’altro; si può dire

un buon ferro da stiro / un ferro da stiro buono

ma non è ammessa la forma

un ferro buono da stiro.





POLISINDETO



Il polisindeto è la relazione di >>>paratassi tra due >>>proposizioni coordinate, realizzata replicando la stessa >>>congiunzione davanti a ciascuna delle proposizioni che vengono coordinate

tutto e tutti si muovono e vanno e vengono e si incrociano (www.archiviobolano.it)

È tipico soprattutto della lingua letteraria tradizionale

E mangia e bee e dorme e veste panni (D. Alighieri, Inferno)

e si contrappone all’asindeto (o >>>giustapposizione), in cui il collegamento è realizzato tramite la sola punteggiatura.





POLITICAMENTE CORRETTO



L’espressione politicamente corretto è un >>>calco dalla locuzione angloamericana politically correct, con cui ci si riferiva in origine al movimento politico statunitense che rivendicava il riconoscimento delle minoranze etniche, di genere ecc. e una maggiore giustizia sociale, anche attraverso un uso più rispettoso del linguaggio.

In italiano rientrano nell’uso politicamente corretto del linguaggio una serie di atteggiamenti che portano a:

• evitare il linguaggio cosiddetto sessista, ad esempio attraverso l’impiego di forme non marcate dal punto di vista del genere (diritti della persona al posto di diritti dell’uomo);

• evitare espressioni che evocano discriminazione nei confronti di minoranze etniche (come negro o giudeo) e di categorie con svantaggio fisico (ad esempio handicappato, cieco, nano a cui andrebbero preferite espressioni come diversamente abile, non vedente, persona di bassa statura);

• evitare in generale espressioni tradizionalmente connotate in modo discriminatorio, ad esempio per quanto riguarda i nomi delle professioni (come bidello o becchino, a cui si dovrebbero preferire espressioni neutre come operatore scolastico e operatore cimiteriale).



VEDI ANCHE

eufemismi





POMODORI O POMIDORO?



Il sostantivo pomodoro ha due plurali, entrambi corretti.

• Pomodori, con la prima parte (pomo) invariabile e la desinenza in -i (come la maggior parte dei nomi maschili in -o), è la forma oggi di gran lunga più comune.

• Pomidoro, con la prima parte al plurale (pomi) e la seconda invariabile, è oggi molto rara.



STORIA

La parola pomodoro è una parola >>>composta di tipo nome + preposizione + nome. Nel tempo, i costituenti si sono fusi tra loro al punto che ormai il nome non viene più percepito come composto. Questo ha portato ad abbandonare quasi del tutto il plurale regolare pomidoro, che tuttavia si rintraccia nei testi dei secoli passati

Varie gustosissime vivande si posson fare di pomidoro, ed infinite conditure col sugo loro si prestano alle carni, ai pesci, all’uova, alle paste, ed all’erbe (V. Corrado, Del cibo pitagorico ovvero erbaceo per uso de’ nobili, e de’ letterati).



VEDI ANCHE

plurali doppi





POSITIVO, GRADO



Il grado positivo indica, negli aggettivi >>>qualificativi, l’esistenza di una qualità nel modo più semplice, senza fornire informazioni sulla quantità e l’intensità e senza istituire confronti

Aldo è una persona simpatica

Loredana ha i capelli castani

Questo piatto è delizioso.



VEDI ANCHE

grado degli aggettivi





POSSESSIVI, AGGETTIVI E PRONOMI



Gli aggettivi e i pronomi possessivi svolgono principalmente due funzioni:

• attraverso la >>>radice, precisano il possessore, cioè la persona a cui appartengono gli elementi a cui si riferiscono

il tuo ufficio è al terzo piano, il mio al primo

la nostra proposta è migliore della vostra

• attraverso la >>>desinenza, che si accorda in genere e numero con un sostantivo, permettono di individuare l’elemento posseduto

il mio cappello è verde, i suoi sono tutti neri

Le forme degli aggettivi possessivi sono





Gli aggettivi di 3a persona singolare e plurale dipendono anche dal genere e dal numero del nome che li accompagna e che indica il possessore.

In particolare, si usa suo / sua / suoi / sue quando il possessore è uno solo

Andrea mi ha invitato alla sua festa di compleanno

Giovanna mi ha fatto conoscere le sue colleghe



Si usa loro quando i possessori sono due o più

Claudio e Donatella sono venuti a prenderci con la loro auto

I candidati devono presentare le loro domande di partecipazione entro il 18 marzo

Quando il soggetto della proposizione e il possessore sono la stessa persona, al posto degli aggettivi possessivi di 3a persona singolare e plurale si può usare l’aggettivo proprio (>>>proprio o suo?)

Simona ci tiene molto alla cura della propria persona

Alessandro ha chiesto a Luca che gli porti i propri guanti da lavoro

Il possessivo svolge la funzione di >>>pronome quando sostituisce il nome dell’oggetto posseduto.

Le forme dei pronomi possessivi corrispondono a quelle degli aggettivi e sono sempre precedute dall’articolo determinativo oppure da una preposizione articolata

La tua (aggettivo) auto è più spaziosa della mia (pronome)

Dici che tua (aggettivo) madre è molto severa, ma allora io cosa dovrei dire della mia (pronome)?

Io bado alle mie (aggettivo) faccende, e Luisa alle proprie (pronome)

In alcuni casi particolari, il pronome possessivo viene usato con valore di sostantivo. Questo perché ha finito con l’assumere il significato del nome al posto del quale molto frequentemente si trova.

Al maschile può indicare:

• il denaro

Sono pronto a metterci anche del mio

• un aspetto naturale e spontaneo

Avrai anche studiato molto, però devi ammettere che sei brava di tuo a ballare

• i parenti più stretti, gli amici più intimi, gli alleati

I miei non vogliono lasciarmi uscire stasera

Arrivano i nostri!

Al femminile può indicare:

• una lettera

Faccio seguito alla mia dello scorso 29 ottobre per confermare la prenotazione

• un’idea, un’opinione

È giusto che anche Paolo dica la sua su questo argomento

• la salute

Brindiamo alla nostra!

• una capacità innata, oppure ‘la propria parte’

Dalla sua ha un talento notevole

Ma per averli dalla propria, ai laziali bisogna parlare chiaro e non con frasi sibilline (www.lalaziosiamonoi.it)

• una serie di comportamenti abituali, con connotazione negativa

Alberto ne ha combinata un’altra delle sue.



USI

In genere, l’aggettivo possessivo si colloca prima del nome a cui si riferisce, preceduto dall’articolo. Se messo dopo, infatti, in molti casi ha una connotazione enfatica o ironica

Andatevene da qui, questa è casa mia!

L’aggettivo possessivo può essere omesso quando il termine di riferimento è chiaramente intuibile nel contesto

Pietro ha dimenticato le chiavi a casa (= le sue chiavi)

Di norma non si usa l’articolo >>>determinativo quando l’aggettivo possessivo è usato prima dei nomi di parentela al singolare

ho visto mia zia in centro (non la mia zia)

In questi casi, l’uso dell’articolo dà una connotazione affettiva all’espressione ed è ammesso ad esempio in testi per l’infanzia

Quando apro i miei occhi al mattino la mia mamma mi viene vicino, mi accarezza pian piano la testa, poi sorride e i suoi occhi fan festa (E. Giacone, Filastrocche)

Si usa invece l’articolo determinativo prima dell’aggettivo possessivo quando i nomi di parentela sono usati con suffissi >>>diminutivi o >>>vezzeggiativi oppure in presenza di ulteriori specificazioni

Il mio paparino

La mia sorellina

Il mio fratello più vecchio

La mia seconda moglie.



VEDI ANCHE

aggettivi

pronomi





POTERE



Il verbo irregolare potere alterna – a seconda dei modi, dei tempi e delle persone – tre diverse >>>radici: poss-, puo-, pot-.

• Quando la radice è accentata, si usa poss-

io posso

lui possa

voi possiate

o puo-, solo nella 2a e 3a persona singolare del presente indicativo

tu puoi

lui può

• Quando la radice non è accentata, si usa pot-

voi potete

io potevo

io potrò

io potrei

potuto

potendo.



STORIA

Sono arcaiche le forme puote (per può), ponno (per possono) e potetti / possetti (per potei)

Vuolsi così colà dove si puote / ciò che si vuole, e più non dimandare (D. Alighieri, Inferno)

Non ponno a nozze et a conviti publici / Li fagiani apparir sopra le tavole (L. Ariosto, La Lena)





La forma possette si ritrova anche in una delle prime attestazioni scritte della lingua italiana, i Placiti capuani del 960

Sao ko kelle terre, per kelle fini que ki contene, trenta anni le possette parte S(an)c(t)i Benedicti.





PREDICATIVI, VERBI



I verbi predicativi esprimono un significato autonomo, hanno senso compiuto in sé e svolgono la funzione di >>>predicato verbale. Appartengono a questa categoria i verbi che esprimono una condizione o uno stato del soggetto, oppure un’azione da esso compiuta

Manuela parte domani per Napoli

Il bimbo dorme nella culla

Antonella si pettina

Il verbo >>>essere si usa come verbo predicativo quando significa ‘esistere’, ‘trovarsi’, ‘stare’, ‘appartenere’

Domani siamo a Firenze tutto il giorno

Mio fratello era con i tuoi amici

Questo zaino è di Nicola

Il verbo avere si usa come predicativo quando significa ‘possedere’

Ha un appartamento in Spagna

Ho molta sete

Molti di questi verbi, pur potendo formare un predicato verbale in modo autonomo, possono avere bisogno di uno o più complementi per completare il significato della frase

Il bottino – alcuni oggetti in oro, un PC e 2 televisori – è stato restituito ai proprietari («La Repubblica»).



VEDI ANCHE

copulativi, verbi





PREDICATIVO DELL’OGGETTO, COMPLEMENTO



Nell’analisi logica, il complemento predicativo dell’oggetto è un nome o un aggettivo che completa il significato del verbo e si riferisce al complemento >>>oggetto della frase.

Può trovarsi da solo o essere introdotto da preposizioni o locuzioni preposizionali come >>>da, >>>per, come, in qualità di.

Il complemento predicativo dell’oggetto si accompagna ai verbi >>>copulativi che, in forma passiva, reggono il complemento predicativo del soggetto:

• verbi >>>effettivi attivi

Noi, i bambini che Telethon ha fatto diventare grandi («Corriere della Sera»)

La criminalità sta rendendo invivibile anche il centro storico

• verbi >>>appellativi attivi

Importanti riviste culinarie americane e giapponesi hanno definito questa pizza “the best in the world” (www.paginegialle.it)

I miei amici mi chiamano “testa dura”

• verbi >>>estimativi attivi

La giuria lo ha ritenuto colpevole di 17 capi di accusa («La Repubblica»)

Molti trovano che Steve Jobs sia stato un genio

• verbi >>>elettivi attivi

Il consiglio di amministrazione ha nominato il dott. Rossi amministratore delegato

La Commissione Europea ha scelto la rete come strumento informativo e divulgativo

Il complemento predicativo dell’oggetto si può trovare anche con altri tipi di verbi usati in funzione copulativa

Ti sento annoiato

L’ente lo ha assunto in qualità di impiegato amministrativo.





PREDICATIVO DEL SOGGETTO, COMPLEMENTO



Nell’analisi logica, il complemento predicativo del soggetto è un nome o un aggettivo che completa il significato del verbo e si riferisce al >>>soggetto della frase.

Può trovarsi da solo o essere introdotto da preposizioni o locuzioni preposizionali come >>>da, >>>per, come, in qualità di.

Il complemento predicativo del soggetto si accompagna ai diversi tipi di verbi >>>copulativi:

• verbi >>>effettivi passivi

Luigi è diventato vecchio

Sara è ridotta male

• verbi >>>appellativi passivi

Vincenzo Montella era soprannominato “l’aeroplanino”

L’uomo venne chiamato dal pubblico ministero in qualità di testimone

• verbi >>>estimativi passivi

Ferran Adrià è considerato il più bravo chef al mondo

Il venerdì 13 è ritenuto un giorno sfortunato

• verbi >>>elettivi passivi

Victoria Noorthoorn è stata nominata curatrice della Biennale di Lione 2011

Pipino il Breve venne incoronato re dei Franchi dal Papa nel 752.





PREDICATO NOMINALE



Il predicato nominale è formato dall’unione di due elementi:

• una voce del verbo essere o di un altro verbo >>>copulativo

• un nome o un aggettivo che completa il significato del verbo e nello stesso tempo si riferisce al >>>soggetto della frase e svolge la funzione di complemento >>>predicativo del soggetto

Il mio numero preferito è il 7

Mio padre era un pilota d’aereo

Alberto è diventato dottore in Legge

Mi sembri triste.



VEDI ANCHE

essere





PREDICATO VERBALE



Il predicato verbale è costituito da un qualsiasi verbo >>>predicativo e può essere di >>>forma attiva, passiva e riflessiva (verbi >>>riflessivi), transitiva o intransitiva (>>>transitivi e intransitivi, verbi).

Serve a esprimere lo stato del soggetto, una condizione o un’azione compiuta

Antonio lavora

Mio cugino è stato bocciato

Caterina si lava i capelli

Il treno parte dalla stazione di Milano centrale

I verbi essere e avere, nel predicato verbale, svolgono anche il ruolo di ausiliare

Mario è partito

Luigi ha scritto una lettera

Il verbo >>>essere, in particolare, può avere funzione predicativa quando è usato con il significato di ‘stare’, ‘esistere’, ‘trovarsi’, ‘appartenere’ o è seguito da preposizione

Il direttore è nel suo ufficio

Le gemelle sono in camera.





PRÈDICO O PREDÌCO?



Si tratta di due >>>omografi:

• prèdico, con accentazione >>>sdrucciola, è la prima persona singolare del presente indicativo del verbo predicare ‘annunciare pubblicamente una verità’, anche nei suoi usi estensivi o figurati

Necessità mi spinge, e guai a me se non predico il Vangelo! (Prima lettera di San Paolo apostolo ai Corinzi nella Traduzione ufficiale CEI)

Predico spesso di avere attenzione per le persone anziane. È molto importante nella nostra società («La Repubblica»)

• predìco, con accentazione >>>piana, è invece la prima persona singolare del presente indicativo del verbo predire ‘annunciare quello che accadrà nel futuro’

Il Milan? Non predico il futuro (http://sport.virgilio.it)

Io non predico il futuro ma ritengo che o questo paese scoppia o prima o poi si dovrà uscire da questa crisi (www.beppegrillo.it).



VEDI ANCHE

accento





PREFISSAZIONE



La prefissazione è l’aggiunta di un >>>prefisso a una parola esistente, allo scopo di creare una nuova parola

contento > scontento

fare > disfare

campionato > precampionato

A differenza della suffissazione (>>>suffissi), la prefissazione lascia invariata la categoria della parola derivata rispetto alla parola di base: anche con l’aggiunta di un prefisso, un verbo rimane un verbo, un nome rimane un nome e un aggettivo un aggettivo.





PREFISSI



I prefissi sono elementi che vengono messi prima delle >>>radici delle parole per formare parole >>>derivate.

Quando il prefisso è una parola a sé ed è quindi dotato di un significato autonomo facilmente identificabile, si parla più propriamente di >>>prefissoide.

I prefissi possono essere:

• nominali, se il derivato è un nome

sconforto

preallarme

• aggettivali, se il derivato è un aggettivo

intrattabile

sgarbata

• erbali, se il derivato è un verbo

disarmare

controbattere

Molti dei prefissi dell’italiano sono costituiti da elementi già presenti nei corrispondenti composti latini, in forma identica o leggermente modificati per adattarsi alle caratteristiche dell’italiano:

• >>>a-

• >>>ante-

• con-

• circum-

• circon-

• contra-

• >>>contro-

• per-

Alcuni prefissi, specie nella terminologia scientifica, sono di origine greca

• >>>anti-

• >>>iper-

• >>>ipo-

• sin-

• meta-

I prefissi verbali più usati sono:

• >>>inter-, tra-, fra-

intervenire

frapporre

• contra-, contro-

contravvenire

controindicare

• >>>de-, dis-

destabilizzare

disincagliare

• >>>re-, ri-

reinserire

rinascere

• >>>stra-

strafare

stravincere

I prefissi nominali e aggettivali sono più numerosi e possono essere raggruppati sulla base di criteri legati al significato.

• Esprimono una valutazione:

- ipo-

ipotermia

- >>>sotto-

sottosviluppato

- >>>semi-

semicirconferenza

- emi-

emisfero

- ben(e)-

bendisposto

- mal(e)-

malpensante

- dis-

discontinuo

disinformazione

- >>>s-

scorrettezza

sdentato

- bis-

bistrattato

bislungo

- >>>in-

inabile

immorale

irregolarità

- a-

afono

anestetico

• Forniscono informazioni di carattere spazio-temporale:

- ante-

anteguerra

- anti-

anticamera

- post-

postbellico

- retro-

retrobottega

- pro-

prozio

pronipote

- co(n)-

coinquilino

compaesano

- contro-

controsenso

- contra-

contrafforte

- inter-

interregno

internazionale

- >>>sopra-, sovra-

soprabito

sovrastruttura

- sotto-

sottocultura

- >>>sub-

subtotale

- infra-

infrarosso

- >>>vice-

vicesindaco

vicepresidente.



VEDI ANCHE

raddoppiamento sintattico





PREFISSOIDI



I prefissoidi sono elementi lessicali (provenienti soprattutto dal greco, in cui rappresentano parole del tutto autonome) che possono essere premessi a parole di qualunque origine nella composizione di parole derivate dal greco o formate modernamente (>>>composte, parole).

A differenza del >>>prefisso, il prefissoide è dotato di un preciso e autonomo significato lessicale, facilmente riconoscibile al di là dell’elemento con cui si unisce. Il significato dei prefissoidi è soggetto inoltre ad ampliamenti di significato, come mostrano le coppie di esempi seguenti

auto- (‘da sé’) > automobile, autogol, autocoscienza ecc.

auto- (‘automobile’) > autostrada, autocarro, autotrasportatore ecc.

demo- (‘popolo’; >>>demo-) > demografia, democratico, demopsicologia ecc.

demo- (‘democratico’) > demo-liberale, democapitalismo ecc.

eco- (‘ambiente’; >>>eco-) > ecologia, economia ecc.

eco- (‘ecologia’) > ecoarchitettura, ecocombustibile ecc.

I prefissoidi si contraddistinguono per la vitalità nell’unirsi a elementi potenzialmente sempre nuovi nella creazione di >>>neologismi. Anche per questo sono molto usati nel lessico scientifico e tecnico, come ad esempio

micro- ‘piccolo’ > microfotolisi, microvillo, microcefalo ecc.

gastro- ‘ventre’ > gastroenterite, gastromalacia, gastroscopio ecc.

zoo- ‘animale’ > zoologia, zoocecidio, zooiatria ecc.



VEDI ANCHE

suffissoidi





PREPOSIZIONALI, LOCUZIONI



Le locuzioni preposizionali (dette anche locuzioni prepositive) sono gruppi di parole che vengono usate come >>>preposizioni

intuito che ogni qualvolta a me passasse per la testa di chiamarla le consentiva di trovarsi a passare vicino al telefono (G. Bassani, Il giardino dei Finzi-Contini)

la vede, di spalle, appoggiata alla ringhiera, sotto il padiglione in cima al pontile di legno intenta a contemplare la baia di Newport al tramonto (S. Veronesi, Caos calmo)

Possono essere formate da diversi elementi:

• due preposizioni (di solito la prima è impropria e la seconda è propria)

insieme con Francesco

insieme a te

fuori dalla scuola

sotto al tavolo

prima di parlare

vicino alla finestra

dentro a un cassetto

attorno al palazzo

• preposizioni e sostantivi

in cima alla montagna

per mezzo di una raccomandazione

a causa del temporale

a nome di tutti

per colpa di Alfredo

a carico del destinatario

in compagnia dei genitori

di fronte al fatto compiuto

• preposizioni e avverbi

diversamente dagli inglesi

conformemente a quanto deciso

differentemente da quanto previsto.



VEDI ANCHE

locuzioni





PREPOSIZIONI



Le preposizioni (dal latino praeponere ‘mettere davanti’) sono parti invariabili del discorso che, premesse a un nome, a un pronome, a un avverbio o a un verbo all’infinito, ne precisano la funzione sintattica

È in coma nel reparto di rianimazione dove è giunta dopo l’iniziale ricovero all’ospedale maggiore di Crema («La Stampa»)

L’insieme formato dalla preposizione e dalla parola che la segue si chiama complemento preposizionale.

Le preposizioni possono essere di vari tipi:

• le preposizioni proprie, che non hanno accento autonomo e possono fondersi con l’articolo dando luogo alle preposizioni articolate

>>>di

>>>a

>>>da

>>>in

>>>con

>>>su

>>>per

>>>tra o fra

le preposizioni proprie possono avere solo il ruolo grammaticale di preposizione e rappresentano un insieme chiuso;

• le preposizioni improprie, che hanno un accento autonomo e non ammettono le forme articolate

davanti (>>>davanti o davanti a?)

dietro (>>>dietro o dietro a?)

dopo

fuori

lontano

lungo

mediante

prima (>>>prima che o prima di?)

sopra (>>>sopra o sopra a?)

sotto (>>>sotto o sotto a?)

le preposizioni improprie possono essere usate anche con altri ruoli grammaticali (aggettivi, verbi o avverbi) e rappresentano un insieme aperto;

• le preposizioni articolate, risultanti dalla fusione di una preposizione semplice propria con le forme dell’articolo determinativo





le preposizioni articolate del, dello ecc. sono usate anche con il valore di articolo >>>partitivo

Ho bevuto del (articolo partitivo) vino del (preposizione articolata) Salento

anche le locuzioni >>>preposizionali, gruppi di parole che funzionano come un tutt’uno, vengono usate come preposizioni

si dedica a piccoli atti di teppismo in compagnia d’(= con) un amico di quelli che perderli è meglio che trovarli (E. Brizzi, Jack Frusciante è uscito dal gruppo).



USI

Per le preposizioni con e per c’è la tendenza, ormai generalizzata, a evitare le forme composte delle preposizioni articolate

Le trattative vengono avviate solo con le Confessioni che abbiano ottenuto il riconoscimento della personalità giuridica (www.governo.it)

Ospedale in tilt per il freddo: «Caldaia troppo vecchia» («La Stampa»)

Soltanto col e coi hanno ancora una certa frequenza, mentre sono rari nello scritto i composti collo, colla, cogli, colle, ai quali si preferisce con lo, con la, con gli, con le

Belfodil, un fisico da 191 cm per 86 kg, ha già esordito in Champions League col Lione («La Repubblica»)

si scattavano foto ricordo in sala d’Ercole – l’anticamera della sala consiliare – addobbata coi gonfaloni («La Repubblica»)

Delle forme composte con per, sopravvivono pel e pei, rare e percepite come ricercate (e usate spesso con intento ironico o parodistico)

browser che ogni giorno milioni di utenti utilizzano per navigare pei perigliosi flutti del web («La Repubblica»)

Sono ormai del tutto abbandonate le forme pello, pella, pegli, pelle, al posto delle quali si usano le forme separate per lo, per la, per gli, per le.





PRESENTATIVI, AVVERBI



Gli avverbi presentativi sono avverbi usati per presentare, indicare, mostrare, annunciare un evento. L’unico avverbio di questo tipo usato nell’italiano contemporaneo è ecco.

Ecco si trova di solito a inizio di frase e si unisce spesso con i pronomi >>>personali atoni mi, ti, ci, vi, lo, la, li, le, ne

Eccoci, finalmente siamo arrivati

Piuttosto frequente è anche l’uso in funzione temporale, seguito dall’infinito

Stavo per uscire, quand’ecco squillare il telefono

o da che + indicativo

Ero già fuori, ma ecco che squilla il telefono

Più in generale, ecco si usa per:

• indicare due azioni quasi simultanee, sottolineando l’improvvisa apparizione di un personaggio, oppure una visione inattesa

Il mago mostra al pubblico un fazzoletto, lo mette in tasca e subito ecco che ne compare un altro

• attribuire una sfumatura d’ironia a una situazione

Ecco qua le belle cose che sai fare!

Ecco i frutti dei tuoi consigli!

• rispondere a una chiamata o presentarsi

Eccovi qui, cari amici!

Eccomi qua, mi volevi?

• concludere un discorso, con significato riassuntivo

Ecco, le cose sono andate così

Ecco fatto, ho finito

• mostrare soddisfazione

Eccoci finalmente a casa!

Ecco che ti sei tradito!

• dare maggior forza a una frase

Eccoci daccapo!

Eccoci, siamo alle solite!

• significare il sopraggiungere di cosa improvvisa, preceduto da quando

Me ne andavo per i fatti miei, quand’ecco un tale mi ha fermato

• nel parlato, come elemento riempitivo, per sottolineare un parte della frase, per manifestare esitazione o, all’inizio della frase, per segnalare che si sta prendendo la parola

Non voglio insistere, ma, ecco, se tu riflettessi meglio…

Io… ecco… non saprei cosa dire…

Ecco, vorrei dirvi alcune parole.





PRESENTE, CONGIUNTIVO



Il presente del modo >>>congiuntivo è un tempo verbale usato sia in proposizioni principali, sia in proposizioni subordinate.

Nelle proposizioni >>>principali può essere usato con diverse funzioni:

• per esprimere un dubbio, un’ipotesi, un evento ritenuto poco rilevante; di solito è introdotto dalla congiunzione che

Che Federico venga con noi o no, non fa alcuna differenza

Che anche questo Natale nevichi come l’anno passato?

• per manifestare una volontà, un desiderio

Vogliate farci la cortesia di venire con noi

Che Dio ti aiuti!

• come imperativo di 3a persona, singolare e plurale

Pensi positivo e vedrà che tutto si risolverà

Dottor Rossi, mi lasci lavorare in pace!

• in alcune espressioni idiomatiche

sia quel che sia

costi quel che costi

viva la mamma

Nelle proposizioni >>>subordinate, il presente del congiuntivo si usa per esprimere la contemporaneità dell’azione con quanto espresso dal verbo della proposizione principale. In questo caso dipende da verbi di opinione come credere, pensare, ritenere, o da verbi desiderativi come volere, sperare, desiderare usati al tempo presente o al futuro

Credo che Francesca sia a casa domani

Voglio che tu rimanga qui con me

I tuoi amici penseranno che tu sia matto

In alcuni verbi (come gli ausiliari essere e avere o i >>>servili sapere e volere) il congiuntivo sostituisce anche la 2a persona singolare e plurale dell’>>>imperativo.

Per la 2a persona plurale si usano le forme regolari (siate, abbiate, sappiate, vogliate).

Per la 2a singolare si usano, invece, le antiche forme sii, abbi, sappi, vogli ormai scorrette come forme del congiuntivo e di fatto specializzate come forme dell’imperativo.



USI

La forza di attrazione delle forme della I coniugazione sulle altre classi verbali è tale che non è raro incontrare forme scorrette del tipo venghi o venghino, attestate anche in passato ma oggi da considerare scorrette e da evitare.

Spesso forme scorrette di congiuntivo sono usate con evidente intento ironico

Venghino, signori, venghino sulla giostra delle amministrative che sbaraglia gli steccati di partito, di coalizione, persino ideologici («La Repubblica»).



STORIA

Fino alla fine dell’Ottocento, forme come abbi, facci, vada erano, alla 2a persona singolare, considerate ancora lecite

io credo che tu abbi in capo una mala intenzione (G. Leopardi, Operette morali)

ed erano addirittura prescritte da grammatiche di successo, come quella del purista Basilio Puoti.

Nell’italiano contemporaneo – tranne che nei casi in cui sostituiscono l’imperativo – si tratta di forme scorrette e addirittura ridicole, tanto da essere state usate per la caratterizzazione di una maschera comica come quella del ragionier Ugo Fantozzi.





PRESENTE, INDICATIVO



Il presente del modo >>>indicativo è un tempo verbale usato per presentare un evento come simultaneo rispetto al momento dell’enunciazione

Il campanello suona

Oggi tira molto vento

Il presente indicativo, tuttavia, si usa spesso anche in contesti nei quali non vi è contemporaneità tra momento dell’enunciazione e momento dell’azione.

• Presente abituale: esprime un’abitudine che si estende anche al passato e al futuro; spesso è accompagnato da complementi e avverbi di tempo

Sono vegetariano e non mangio carne

Ci piace molto andare a ballare

• Presente atemporale: esprime un fatto di validità permanente; è il tempo dei proverbi, delle leggi, dei manuali e della trattatistica scientifica

Bellezza è come un fiore, presto nasce e presto muore

Chiunque commette un reato nel territorio dello Stato è punito secondo la legge italiana

L’acqua bolle a 100 gradi centigradi

• Presente pro futuro: è il presente usato al posto del futuro; molto frequente nella lingua colloquiale, spesso è accompagnato da complementi e avverbi di tempo, che esprimono la nozione di futuro

L’estate prossima vado in vacanza in Spagna

Domani torno in palestra

• >>>presente storico: è il presente usato al posto di un tempo del passato per narrare un evento già accaduto

La scoperta dell’America segna l’inizio dell’età moderna

Alessandro Manzoni nasce a Milano nel 1785.





PRESENTE STORICO



Si parla di presente storico quando, per raccontare fatti precedenti al momento in cui si parla o si scrive, si ricorre al >>>presente indicativo invece che a un tempo passato

Il ventenne Alessandro, nel settembre 1805 raggiunge Parigi e più che una madre conosce una donna (www.cronologia.leonardo.it)

Quest’uso è molto frequente nella prosa narrativa e nel giornalismo, ma anche nella lingua orale, e di solito ha lo scopo di aumentare il grado di coinvolgimento del lettore o dell’ascoltatore negli eventi narrati.



VEDI ANCHE

indicativo





PRESIDENTE / PRESIDENTESSA vedi PROFESSIONI, FEMMINILE DEI NOMI DI





PRESSAPPOCO O PRESS’A POCO?



La grafia corrente nell’italiano contemporaneo è pressappoco, con >>>univerbazione

mancano pressappoco due ore all’arrivo del treno

La grafia separata press’a poco è scarsamente diffusa, anche se non priva di esempi letterari

gente che aveva press’a poco la sua età (N. Ginzburg, Lessico famigliare)

Press’a poco era quello il luogo dove il viottolo cominciava a dividersi (G. Piovene, Le stelle fredde).



VEDI ANCHE

raddoppiamento sintattico





PRESTITI



Il prestito (o forestierismo) è una parola, una locuzione o una costruzione sintattica di una lingua straniera che entra nel lessico di un’altra lingua.

Nel lessico italiano contemporaneo si contano oltre 6.000 prestiti (di cui circa 4.500 nei linguaggi tecnico-specialistici).

Tra i forestierismi sono prevalenti gli anglismi (o inglesismi)

film, bar, sport, match

seguono i francesismi (o gallicismi)

cabaret, chalet, pâté, chance

i germanismi

Weltanschauung, Kindergarten, Würstel, Land

gli iberismi

paella, toreador, sangria, patio

Accanto alle provenienze più frequenti, numerose parole provengono da lingue esotiche

imàm (arabo), sushi (giapponese), batìk (malese), kebàb (arabo)

Anche i >>>latinismi possono essere considerati a tutti gli effetti dei prestiti.



Si distinguono diversi tipi di prestito.

• Prestito non adattato (o integrale), quando la parola o l’espressione straniera entra nel lessico così com’è, portando con sé anche la grafia e le caratteristiche grammaticali estranee alla lingua di arrivo: basti pensare che in italiano le parole che terminano per consonante sono quasi tutte prestiti, come radar, computer, film, standard, dossier ecc.

• Prestito adattato, quando il vocabolo straniero si adatta alla grafia e alla morfologia della lingua che lo accoglie, ad esempio perdendo alcune lettere non presenti nel sistema della lingua di arrivo o modificando la desinenza, come per ideologia, adattamento del francese idéologie, o per cocchio, adattamento dell’ungherese kocsi.

• Un particolare tipo di prestito è rappresentato dal >>>calco, che può essere formale, quando traduce in italiano forme esistenti in una lingua straniera (come schiaccianoci dal tedesco Nussknacker, o libro tascabile dall’inglese pocket book), o semantico quando una parola, che ha in comune con la sua analoga straniera uno o più significati, assume per imitazione un nuovo significato (come stella ‘famoso attore cinematografico’, per calco dall’inglese star, in cui ha lo stesso significato).



DUBBI

Di norma il prestito non adattato al plurale resta invariato (>>>plurale dei nomi)

i radar, i film, i computer, i pope

Alcuni prestiti possono porre problemi per la selezione dell’>>>articolo determinativo e indeterminativo:

• con parole che iniziano per x, y, z, s + consonante, si usano le forme maschili lo, gli, uno e le forme femminili la, una

lo xeres, uno yes-man, lo zen, gli shampoo, la yurta

• con parole che iniziano per w, se w viene pronunciata come una v, si usano le forme il, i, un, come davanti a una consonante

il wafer, i wafer, un wafer

se, invece, w viene pronunciata come u, di solito le forme dell’articolo determinativo sono quelle che si userebbero davanti alla u (>>>whisky: il o lo?)

• con parole che iniziano con h, ci si regola a seconda del suono che la lettera ha nella pronuncia italiana; quando l’h è muta (cioè non viene pronunciata), si usano le forme maschili l’, un, gli e le forme femminili l’, un’, le

l’hotel, l’haute couture

quando, invece, l’h è aspirata si usano le forme lo, uno, gli e la, una, le

lo hot dog, la high society

• con parole che iniziano con j, si usano le forme maschili il, i, un e le forme femminili la, una, come davanti a una consonante

il j’accuse, i jet-set, un juke-box, la jam-session

Il genere dei prestiti non adattati è di norma quello che ha la parola corrispondente in italiano, se questa esiste ed è identificabile in modo univoco. In molti casi il genere può oscillare nell’uso (come la mail / il mail, a seconda che si pensi a lettera o a messaggio). Nei casi dubbi può essere utile consultare il vocabolario o, per i prestiti di nuova introduzione, adeguarsi all’uso prevalente.



USI

I prestiti possono essere considerati un tipo particolare di >>>neologismo e rappresentano un’importante risorsa per ampliare il lessico di una lingua.

È opportuno quindi evitare atteggiamenti di chiusura o censura verso i prestiti, che devono essere usati soprattutto quando non esiste in italiano un vocabolo corrispondente per esprimere il concetto o l’oggetto designato: un esempio può essere il recente mobbing (dall’inglese) ‘insieme di comportamenti vessatori messi in atto dal datore di lavoro nei confronti di un lavoratore’.

Non si deve però abusare delle parole straniere, in particolar modo quando il vocabolo straniero ha un sinonimo già diffuso nella lingua di arrivo: coffee-break, trend e on line, ad esempio, corrispondono rispettivamente all’italiano pausa caffè, tendenza e in rete.



STORIA

Anche se non ne siamo sempre consapevoli, molte parole della lingua di tutti i giorni sono prestiti: bar, computer, film, pan carrè ecc.

In passato la tendenza ad adattare all’italiano termini stranieri era molto più diffusa e alcuni nomi stranieri, oggi di uso comune, avevano una forma adattata

Facevano progetti per scrivere e dipingere e fare case e filmi (G. Aristarco, Il mito dell’attore)

Oggi, prestiti adattati di questo genere sono più rari, e sopravvivono solo in alcune zone forme come brioscia invece di brioche o tramme invece di tram

Viene servita in bicchieri di vetro accompagnata da una brioscia preparata con pasta lievitata all’uovo (www.listentosicily-blogviaggi.com)

Beh, in fondo è solo un tramme (http://usenet.it.rooar.com).





PRETENSIONE O PRETENZIONE?



Dipende dal significato.

• Quando la parola significa ‘ambizione di apparire di qualità o livello superiore’ (dal latino praetensionem), entrambe le forme sono corrette, anche se pretensione è molto più frequente

Stupide pretensioni di certi scienziati di cuor meschino (L. Pirandello, Il fu Mattia Pascal)

Difende un sovrano e le sue pretenzioni terrene (G. Bufalino, Le menzogne della notte)

• Quando la parola significa ‘tensione preventiva’, l’unica forma corretta è pretensione, composto del prefisso pre- + tensione

sulle cinture di sicurezza anteriori, la doppia pretensione viene esercitata alle due estremità della cintura («La Repubblica»).



VEDI ANCHE

-sione o -zione?





PREVALERE: AVERE O ESSERE?



Il verbo prevalere può essere usato, nei tempi composti, sia con l’ausiliare avere, sia con l’ausiliare essere

Alla fine ha prevalso la forza

Tra i senatori è prevalso un atteggiamento conciliante

L’ausiliare avere appare quello oggi più diffuso

Sulla visione di alcuni hanno prevalso i fronti interni di altri, come è logico che accada nell’Europa a Ventisette («La Repubblica»)

Ha detto bene il sindaco di Merate, ha prevalso la logica politica su quella dei contenuti (www.merateonline.it)

In base alle norme della >>>concordanza, quando si usa l’ausiliare essere il participio passato deve avere lo stesso genere e lo stesso numero del soggetto

In Europa è prevalso l’ottimismo in scia al recupero di Wall Street («La Repubblica»).



VEDI ANCHE

avere o essere?





PREZZO O STIMA, COMPLEMENTO DI



Nell’analisi logica, il complemento di prezzo o stima indica il costo di un oggetto o il prezzo al quale viene acquistato o venduto, in senso sia proprio, sia figurato.

Spesso è formato da un numero seguito dall’unità monetaria (euro, dollaro, sterlina ecc.) o da avverbi (o locuzioni) che indicano con approssimazione il prezzo del prodotto.

Quando dipende da verbi come pagare, costare, sborsare, il complemento di prezzo si trova in forma diretta e si esprime senza preposizione

Un litro di latte costa 1,5 euro

Per queste scarpe ho pagato 150 euro

Ti piace la mia giacca? Ho sborsato quasi 500 dollari per averla!

Quando è usato con verbi come comprare, acquistare, vendere, affittare, il complemento di prezzo si trova invece in forma indiretta, introdotto dalle preposizioni >>>a e >>>per

Patrizio e Giuliana hanno venduto il loro camper a ventimila euro

Per 50 euro ho comprato un cofanetto con tutti i dischi dei Beatles

Quando si indica un prezzo approssimativo, si usano la preposizione su o la locuzione preposizionale intorno a

L’abbiamo pagato sui 10.000 euro

Costa intorno ai venti dollari

Sono da considerare complementi di prezzo anche espressioni come un patrimonio, un capitale, una fortuna, un sacco, a metà prezzo, un occhio della testa, a basso costo, oppure avverbi e locuzioni avverbiali come molto, troppo, poco, di meno, di più ecc.

Inter, Moratti: “Tevez? Costava troppo” («Il Sole 24 Ore»)

Quell’auto gli è costata una fortuna

Hai pagato un sacco per quei jeans.





PRIMA CHE O PRIMA DI?



Entrambi i costrutti sono corretti per indicare che l’evento descritto dal verbo della proposizione >>>principale si verifica prima di quello espresso nella proposizione >>>subordinata.

• Prima che è una locuzione >>>congiuntiva temporale esplicita. Di regola, la proposizione dipendente introdotta da prima che ha il verbo al congiuntivo

Ripensaci prima che sia troppo tardi

• Prima di è una locuzione >>>preposizionale. Di regola, la proposizione dipendente introdotta da prima di ha il verbo all’infinito presente o passato

Prima di pensare a te stesso, pensa agli altri.



VEDI ANCHE

locuzioni

preposizioni

avverbi





PRIMA CONIUGAZIONE



La prima coniugazione comprende tutti i verbi il cui infinito termina in -are.

Si tratta di molti dei verbi della I coniugazione latina e della quasi totalità dei verbi di nuova formazione.

I verbi che terminano in -care o -gare mantengono la stessa pronuncia della c e della g che hanno all’infinito anche davanti alle desinenze che cominciano per i e per e; per rendere questa pronuncia, nella grafia prendono una h

sporc-are> sporc-hiamo

vag-are > vag-herà

I verbi che terminano in -ciare, -giare e -sciare, nella grafia perdono la i diacritica della >>>radice (superflua per la pronuncia) davanti alle desinenze che cominciano per i e per e

rinunci-are > rinunc-erò

danneggi-are> dannegg-eremo

lasci-are > lasc-erò

• I verbi che terminano in -gliare mantengono la i della radice davanti alle desinenze che cominciano per e

tagli-are > tagl-ierai

spogli-are > spogl-ieremo

• I verbi che terminano in -chiare, -ghiare, -gliare non mantengono la i della radice davanti alle desinenze che cominciano per i

fischi-are > fisch-iamo

ringhi-are > ringh-i

• I verbi che terminano in -gnare conservano di regola la i delle desinenze – anche se superflua ai fini della pronuncia – nella 1a persona plurale dell’indicativo e del congiuntivo presente, e nella 2a persona plurale del congiuntivo presente

sognare > sogn-iamo

lagnare > lagn-iate

In questi casi è diffusa anche la grafia senza -i, che – pur giustificata dal punto di vista della pronuncia – è sconsigliabile, perché altera la forma della desinenza

sognamo il giorno perfetto (www.matrimonio.com)

• I verbi che alla 1a persona dell’indicativo presente terminano in -ìo (con accento sulla i) mantengono la i anche davanti un’altra i

invì-o > inv-ìi

scì-o > sc-ìino

• I verbi che alla 1a persona dell’indicativo presente terminano in -io non accentato non mantengono la i davanti a un’altra i

stùdi-o > stud-i

ripùdi-o > ripud-ino

• I verbi con radice terminante in e la mantengono anche davanti a un’altra e

alline-are > alline-eremo

cre-are > cre-erei

• I verbi che nelle forme accentate sulla radice hanno un >>>dittongo possono perderlo nelle forme accentate sulla desinenza, ma oggi sono più frequenti le forme con conservazione del dittongo

io suòno > noi suoniamo.



VEDI ANCHE

coniugazione

vocale tematica





PRIMARIE, INTERIEZIONI vedi INTERIEZIONI PRIMARIE





PRIMO E SECONDO TERMINE DI PARAGONE



Si chiamano primo e secondo termine di paragone gli elementi messi a confronto dall’aggettivo >>>qualificativo al grado comparativo.

Con il comparativo di maggioranza e di minoranza, il secondo termine di paragone può essere introdotto dalla preposizione >>>di e dalla congiunzione che.

• È introdotto da di quando è costituito da un nome o un pronome non preceduti da una preposizione, o da un avverbio

Antonella è più simpatica di Lucia

Di solito Stefania è più puntuale di me

Oggi mi sento meno addormentato di ieri

• È introdotto da che in diversi casi:

- quando è un nome o un pronome preceduto da una preposizione

Lorenzo è più disponibile con Alessandra che con Antonella

Maurizia vuole bene più a te che a me

- quando si confrontano due aggettivi riferiti allo stesso nome

Quel ragazzo è più furbo che onesto

Gianna è più simpatica che gentile

- quando si confrontano verbi o avverbi

Mi piace di più preparare i dolci che mangiarli

Fa più freddo oggi che ieri

Nel comparativo di uguaglianza il secondo termine di paragone è introdotto da come o quanto

Antonio è alto come Paolo

Sara e Caterina sono ritardatarie quanto noi

Si chiama secondo termine di paragone anche il gruppo di persone o cose messo a confronto dall’aggettivo al grado superlativo relativo, che è introdotto dalla preposizione di

Nella guida sportiva, Stefano si è dimostrato il più bravo di tutti

Mario è il più giovane dei miei figli

Quando equivale a tutti, il secondo termine di paragone può essere anche sottinteso

Nicola è il più giovane.



VEDI ANCHE

grado degli aggettivi





PRINCIPALI, PROPOSIZIONI



Le proposizioni principali (dette anche indipendenti) sono proposizioni autonome sia sul piano del significato, sia dal punto di vista sintattico

Sono andato al mare

Che seccatura!

Ci sei?

Si definiscono proposizioni reggenti quando rappresentano il centro intorno a cui si organizzano le altre proposizioni che costituiscono il periodo

Francesca è una persona puntuale, mentre io sono un ritardatario cronico



Le proposizioni principali si possono distinguere in base al loro scopo





PRÌNCIPI O PRINCÌPI?



Si tratta di una coppia di >>>omografi.

• Prìncipi, con accentazione >>>sdrucciola, è il plurale del sostantivo maschile principe, che indica un titolo nobiliare, ma anche uno status di grandissima autorità, di grande prestigio e valore. Deriva dal latino principem nel significato di ‘il più grande, il più importante’

i principi di Danimarca

i principi della Chiesa (= i Cardinali)

i principi del giornalismo italiano (= le firme più importanti)

• Princìpi, con accentazione >>>piana, è il plurale del sostantivo maschile principio, che indica un concetto, un’affermazione o un enunciato alla base di una dottrina, di una scienza o di una disciplina, o anche di un ragionamento, di una convinzione. Deriva dal latino principem nel significato di ‘primo’

una teoria filosofica fondata su saldi principi

i tre principi della termodinamica

un giovane senza principi morali.



STORIA

Le due forme sono omografe solo da quando, nel XX secolo, si è smesso di rendere nella grafia plurale di princìpio con la doppia i finale (principii) o con il segno î (principî).

il rispetto di quei principi che sono alla base della famiglia e della società (A. Palazzeschi, I fratelli Cuccoli)

La caccia è un gioco da ragazzi. – Da principi, – disse Pieretto, – da signori feudali (C. Pavese, La bella estate).



VEDI ANCHE

accento





PRIVAZIONE, COMPLEMENTO DI



Nell’analisi logica, il complemento di privazione è un complemento indiretto che indica ciò di cui una persona, un animale o una cosa sono privi (o che possiedono in modo scarso), in senso sia proprio, sia figurato.



Il complemento di privazione è introdotto dalle preposizioni >>>di e senza e si accompagna a verbi e aggettivi che indicano mancanza, privazione

Le analisi indicano una carenza di ferro nel sangue

È privo di pietà per gli altri

Siamo rimasti senza benzina

Il complemento di privazione può anche essere costituito dal pronome atono ne (>>>personali, pronomi), e in questo caso non è introdotto da preposizioni

un mediano a noi non farebbe di certo male, dato che anche quest’anno ne siamo rimasti senza (www.calciomercato.com).





PRODOTTO DI O PRODOTTO DA?



Dipende dal ruolo grammaticale e dai contesti.

• Il sostantivo prodotto (participio sostantivato dal verbo produrre) può essere seguito sia dalla preposizione di, sia dalla preposizione da quando introduce un complemento di >>>fine o scopo

un prodotto di bellezza

un prodotto di prova

ma

un prodotto da esportazione

un prodotto da esposizione

Il sostantivo prodotto è seguito dalla preposizione di con i complementi di:

- >>>mezzo o strumento

La storia della nostra azienda è il prodotto di anni di lavoro, impegno e serietà

- >>>specificazione

un prodotto di grandi dimensioni

• Il participio passato prodotto (dal verbo produrre) è sempre seguito dalla preposizione da, che introduce i complementi di >>>agente e causa efficiente

un bellissimo film prodotto da George Clooney

“Brothers”, il loro penultimo album, completamente scritto, prodotto e arrangiato dai due («La Repubblica»).





PROFESSIONE, FEMMINILE DEI NOMI DI vedi FEMMINILE DEI NOMI DI PROFESSIONE





PRONOMI



Il pronome è una parte variabile del discorso che si usa al posto di un altro elemento della frase, di solito il >>>nome

Federica arriverà in stazione domani mattina e la dovremo andare a prendere

Il pronome si può trovare anche al posto di altri elementi della frase:

- un >>>predicato verbale

Danzava da un’ora e lo avrebbe fatto per tutta la notte

- un >>>aggettivo

Avresti dovuto essere comprensiva e invece non lo sei stata

- un’intera >>>proposizione

Dov’è tuo fratello? Non me lo hai detto

In base al significato e alla funzione nella frase, i pronomi si suddividono in varie categorie:

• pronomi >>>personali io, me, tu, lui, lei, noi, voi, loro

• pronomi >>>possessivi mio, tuo, suo, nostro, vostro, loro

• pronomi >>>dimostrativi questo, codesto, quello, stesso, medesimo

• pronomi >>>interrogativi chi, che cosa, quando, che, come

• pronomi >>>esclamativi chi, che cosa, quando, che, come

• pronomi >>>relativi che, chi, il quale, la quale, i quali

• pronomi >>>indefiniti qualcuno, qualche, nessuno, alcuni, alcuna.





PRONOMINALI, VERBI



I verbi pronominali si combinano nella coniugazione con almeno un pronome>>>personale atono.

Rientrano in questo gruppo varie categorie:

• i verbi riflessivi diretti, quando soggetto e oggetto coincidono e il pronome atono rappresenta un complemento oggetto

Giuseppe si pettina

Claudia si trucca

• verbi riflessivi indiretti (o apparenti), quando l’azione del verbo non ricade direttamente sul soggetto ma va a suo beneficio, e il pronome atono rappresenta un complemento indiretto

Mi domando come le cose possano essere andate così

Paola si lava le mani

• verbi riflessivi reciproci, quando l’azione svolta da due soggetti coinvolge entrambi o è subita da entrambi

Francesca e Sonia si stringono la mano

I testimoni degli sposi si sono appena conosciuti

• verbi intransitivi pronominali, in cui la presenza del pronome è obbligatoria

pentirsi

vergognarsi

arrabbiarsi

ribellarsi

arrendersi

impadronirsi

imbattersi

suicidarsi

• alcuni verbi nei quali la presenza del pronome è facoltativa e comporta una variazione di significato

abbattere (= far cadere colpendo) / abbattersi (= avvilirsi)

allontanare (= tenere lontano) / allontanarsi (= andar via).



VEDI ANCHE

riflessivi, verbi





PROPAROSSITONA, ACCENTAZIONE vedi SDRUCCIOLA, ACCENTAZIONE





PROPOSIZIONI



Una proposizione è formata da due o più parole organizzate intorno a un verbo (>>>predicato verbale)

Rosa dorme

Nicola guarda la tv

Monica ama le poesie di Jacques Prévert

Dal punto di vista sintattico, le proposizioni possono essere di quattro tipi:





Dal punto di vista del significato, possono appartenere a diverse categorie:





PROPRIE, INTERIEZIONI vedi INTERIEZIONI PRIMARIE





PROPRI, NOMI



A differenza dei nomi >>>comuni, i nomi propri identificano uno specifico elemento all’interno di una categoria, come ad esempio





• A eccezione dei nomi di persona, i nomi propri possono essere o maschili o femminili.

La maggior parte dei nomi propri di persona forma il femminile sostituendo alla desinenza del maschile la desinenza -a

Paolo > Paola

Emanuele > Emanuela

Giovanni > Giovanna

Alcuni nomi formano il maschile e il femminile in modo diverso

Gabriele > Gabriella

Nicola> Nicoletta

Alcuni nomi italiani sono soltanto maschili (Luca, Matteo, Andrea, Thomas) o soltanto femminili (Mirella, Elisa, Marika, Veronica).

• Al plurale, la maggior parte dei nomi propri rimane invariata, a eccezione di alcuni casi:

- per indicare due o più persone che condividono lo stesso nome

le tre Marie

restano in carcere i due Alberti (padre e figlio) già detenuti (www.informazione.it)

- per indicare due o più opere d’arte riconducibili a un unico artista

due meravigliosi Tintoretti

- con tono enfatico, per indicare una categoria di individui con caratteristiche particolari ben definite

Canzoni brutte ma brutte (quelle dei vari Valeri Scanu) oppure già sentite e già viste (http://forum.musiczone.it)

• In genere davanti ai nomi propri non si usa l’articolo >>>indeterminativo; l’uso è possibile solo in alcuni casi:

- quando il nome è accompagnato da elementi che lo specificano

I visitatori verranno accompagnati in una Venezia magica, tutta da scoprire

- con il significato di ‘un tale, un certo individuo’ davanti a un nome che si considera sconosciuto

Capitò tanti anni fa a un Giovannetti che abitava vicino casa nostra

- per riferirsi a un individuo di pari livello a quello indicato dal nome proprio

Uno Steve Jobs non nasce tutti i giorni

- quando il nome proprio indica un referente concreto a cui è in qualche modo collegato

Un Modigliani (= un quadro di Modigliani) incastra il “boia di Vukovar” («Corriere della Sera»)

Ho bevuto un Chianti buonissimo (= un vino prodotto nella regione omonima)

L’articolo >>>determinativo può precedere i nomi propri solo in alcuni casi:

• quando il nome è accompagnato da elementi che lo specificano

riconosco il Giulio dei tempi migliori

• con i soprannomi

Anche loro cercavano il Freddo (G. De Cataldo, Romanzo criminale)

• quando il nome proprio è usato per esprimere un referente concreto a cui è collegato

La Ferrari testa rossa (= l’automobile con quel nome)

• con i cognomi di uomini illustri, nella scrittura saggistica o comunque in un registro elevato

Il Manzoni non scrisse solo I Promessi sposi.



USI

Nella lingua parlata è frequente l’uso dell’articolo determinativo davanti ai nomi propri. Quest’uso è comune anche con i nomi maschili solo nell’Italia settentrionale, mentre con i nomi femminili è più diffuso, ma in entrambi i casi è da evitare in contesti formali e nello scritto

La Giulia e la Maria verranno a cena

Hai già chiamato il Giuseppe?

«Dove son stata? Al cinema sono stata, con la Franca» (D. Buzzati, Sessanta racconti)

È molto comune, anche nello scritto, l’articolo davanti ai cognomi di donne, anche se quest’uso non è più considerato da alcuni >>>politicamente corretto

La Rossi è in ferie

«Non mi piace quando dite “la Fornero”, oppure “la Littizzetto”. Dite “Fornero” e basta, così come dite “Monti”». Non è una lezione di grammatica, ma un’esortazione anti maschilista quella del ministro del Lavoro Elsa Fornero, che ieri pomeriggio si è rivolta così a giornalisti e pubblico del Circolo dei lettori di Torino («Corriere della Sera»).





PROPRIO O PROPIO?



La forma corretta è proprio (dal latino proprium ‘personale’)

Frank, sei proprio sicuro che non ti vuoi fermare? (G. Faletti, Io uccido)

Sconsigliabile è la variante popolare propio (derivata dalla stessa base latina), sebbene anticamente fosse comune anche nella lingua scritta

s’io vedessi la propia persona (G. Boccaccio, Decameron).





PROPRIO O SUO?



La scelta tra le due forme è condizionata dal contesto.

• Quando il possessore è il soggetto grammaticale della frase, l’aggettivo >>>possessivo proprio (anche al femminile e al plurale) si può usare al posto degli aggettivi di 3a persona singolare suo e 3a persona plurale loro

Mario ci ha inviati a casa propria

Ognuno pensa al proprio tornaconto

• Risulta particolarmente utile sostituire suo con proprio quando è necessario evitare ambiguità

Gianni ha parlato con Marina delle proprie intenzioni (le intenzioni sono di Gianni, non di Marina)

Marco era con Giulio quando ha telefonato ai propri genitori (i genitori sono di Marco, non di Giulio)

• Quando il possessore non è il soggetto grammaticale della frase, si possono usare soltanto gli aggettivi suo e loro

Ho parlato con Marco e con i suoi genitori

Questo è un loro problema.





PROTASI



La protasi è la proposizione >>>condizionale che insieme con l’>>>apodosi forma il >>>periodo ipotetico

Se guido troppo, mi stanco

Chiedi aiuto, se ti sembra di non farcela

Credo che sarebbe venuta, se avesse potuto.





PSEUDO-



È un >>>prefissoide che proviene dal greco pseudo- (dal tema di psèudomai ‘mentire’) ed è usato in parole derivate direttamente dal greco o formate modernamente.

A seconda dei casi può assumere diversi significati:

• indicare che la qualità espressa dal termine a cui è preposto è soltanto fittizia (o da ritenere tale)

pseudofilosofo (‘falso filosofo’)

pseudogiornalista (‘falso giornalista’)

pseudomessaggio evangelico (‘falso messaggio evangelico’)

• indicare falsa apparenza, oppure significare che l’oggetto ha soltanto somiglianza con ciò che è designato dal secondo elemento

è un lavoro pseudoscientifico (‘che non ha fondamenti scientifici seri’)

vive in una pseudocasa di sette metri quadrati

• indicare l’apparente presenza di una proprietà, in parole come

pseudosfaldatura

pseudorombico

• designare autori di opere tramandate sotto falso nome; in questo caso si trova davanti a nomi propri

pseudo-Aristotele

pseudo-Dionigi

• in chimica, indicare una somiglianza apparente

pseudosale (‘composto che, pur avendone alcune caratteristiche, non è un sale’)

pseudosoluzione (‘soluzione che non segue le leggi caratteristiche delle soluzioni’)

• in medicina, indicare malattie o formazioni anatomiche che hanno affinità solo esteriori con quanto è indicato dal secondo termine

pseudobulbare (‘quadro clinico che rivela una lesione del bulbo spinale’)

pseudocisti (‘cavità scavata nell’interno di un tessuto o di un organo che differisce da una vera cisti per la mancanza di una parete propria’).



USI

Il suffisso è frequente nei linguaggi settoriali ed è molto usato nella formazione di >>>neologismi

Pubblico decide chi può abortire, fa discutere pseudoreality Usa sull’aborto (www.adnkronos.com)

Nell’italiano degli ultimi anni, soprattutto in quello giornalistico e pubblicitario, si usa per creare parole di uso per lo più scherzoso

Lo pseudoprete mi guarda infuriato e urla: «Dio? Dioooo? Dio non esiste!!! È una truffa!!! Una truffaaaaa! Charlatan! Charlatan!» (E. Rigatti, La strada per Istanbul).





PSICO-



È un >>>prefissoide derivato dal greco psycho- (dal tema di psykhé ‘anima’) e usato in parole formate modernamente, soprattutto nella terminologia filosofica, medica e scientifica. Esprime in genere attinenza con l’attività mentale dell’uomo

psicologia (‘scienza che analizza i fenomeni e i processi mentali’)

psicotropo (‘sostanza che agisce sulle funzioni psichiche’)

psicolabile (‘persona estremamente mutevole nel comportamento’)

La vocale finale del prefissoide può cadere davanti alla vocale iniziale del secondo elemento, come in

psicanalisi (ma la forma psicoanalisi è più diffusa)

psicastenia

ma questo non avviene ad esempio in

psicoacustica (la forma psicacustica non è ammessa).





PSICOLOGI O PSICOLOGHI?



Il plurale più diffuso è psicologi, come sempre quando i nomi in -fago e -logo si riferiscono a persone e non a cose

Gli psicologi stanno cercando di creare intorno a lei il miglior clima possibile per quando uscirà dall’ospedale («La Repubblica»)

Meno comune, e sconsigliabile, è la forma psicologhi, che pure si incontra talvolta in testi poco sorvegliati

Che cosa fanno gli psicologhi scolastici? (www.nepes.eu).



VEDI ANCHE

-fago, -logo, plurale dei nomi in





PUDÌCO O PÙDICO?



La pronuncia corretta è pudìco, con accentazione >>>piana, come nella parola latina da cui deriva, pudìcum ‘che prova vergogna’.

La pronuncia con accentazione >>>sdrucciola pùdico è dunque scorretta, anche se si tratta di un errore abbastanza comune dovuto a una errata >>>ritrazione dell’accento, forse sul modello di lùdico.





PUNTEGGIATURA



La punteggiatura (o interpunzione) è l’insieme dei segni convenzionali che serve a scandire il testo scritto e, in secondo luogo, a riprodurre le intonazioni espressive del parlato.

Più precisamente, la punteggiatura svolge diverse funzioni.

• Funzione segmentatrice, quando distanzia tra di loro gli elementi del testo

Mentre io cerco le chiavi, tu tienimi le borse

• Funzione sintattica, quando scandisce le gerarchie degli elementi del testo, consentendo di individuarne le funzioni e di segnalare l’articolazione logica del discorso

Non potendone fare a meno, ci proverò

• Funzione emotivo-intonativa, quando suggerisce l’intonazione con cui leggere le frasi

Guarda che bello!

Basta!

• Funzione di introduzione del discorso diretto, quando segnala le battute nei dialoghi

«Guglielmo,» stava dicendo «erano sul punto di uccidermi, sai, ho dovuto fuggire nottetempo». «Chi ti voleva morto, Giovanni?» (U. Eco, Il nome della rosa)

• Funzione di commento, quando segnala nel testo gli interventi dell’autore o eventuali note aggiunte

Le cose stanno così (o almeno ci pare di aver capito)



In italiano i principali segni d’interpunzione sono:

l’>>>apostrofo

l’>>>asterisco

i >>>due punti

la lineetta

le >>>parentesi quadre

le >>>parentesi tonde

i >>>puntini di sospensione

il >>>punto

il >>>punto e virgola

il punto >>>esclamativo

il punto >>>interrogativo

la >>>sbarretta

il >>>trattino breve e lungo

la >>>virgola

le >>>virgolette.





PUNTINI DI SOSPENSIONE



I puntini di sospensione si usano per segnalare che il discorso viene sospeso, in genere per imbarazzo, per titubanza o per allusività

Non dovrei essere io a dirtelo, però secondo me…

Poi è arrivato Andrea e… lasciamo perdere…

Rosso di sera, bel tempo…

Devono essere sempre tre e, nella maggior parte dei casi, si attaccano alla parola che li precede e sono seguiti da uno spazio, a meno che il carattere successivo non sia una parentesi di chiusura o un punto interrogativo. Quando sono in fine di frase, la frase successiva inizia con la lettera maiuscola.

Sono utilizzati anche:

• per riprodurre l’andamento spezzato e ricco di pause della lingua parlata

Io… ecco… vorrei dire due parole

• per dare l’idea di un discorso che riprende un discorso precedente (in questo caso precedono l’inizio del testo) o che è destinato a continuare (in questo caso seguono la fine del testo)

Amore perdonami… ho visto solo oro la tua chiamata. Ultimamente ho problemi con la linea telefonica. Se posso fare qualche cosa… Bacio grande (testo di un sms)

• per preparare chi legge a una battuta o a un gioco di parole

quando si parla di metano, le riserve sotto terra contano ma conta di più la capacità di estrarle e portarle ai paesi consumatori, impresa non facile dal momento che il gas è… gassoso («Corriere della Sera»)

• per segnalare, inoltre, l’>>>abbreviazione di parole che, pronunciate per intero, risulterebbero volgari. In questo caso i puntini precedono o seguono una parte della parola censurata

Cioè hai capito io gli ho detto se mi stai a fare il c… vaff… se no non ti chiamo più («La Repubblica», trascrizione di una intercettazione)

• nelle citazioni dei testi, per segnalare l’omissione di una o più parti. In questi casi, vengono di solito posti tra >>>parentesi quadre

Tra le cose più preziose possedute da Andrea Sperelli era una coperta di seta fina, d’un colore azzurro disfatto, intorno a cui giravano i dodici segni dello Zodiaco in ricamo, con le denominazioni […] a caratteri gotici (G. D’Annunzio, Il piacere).



VEDI ANCHE

punteggiatura





PUNTO



Il punto è il più forte tra i segni di >>>punteggiatura. Indica una netta interruzione del discorso e si colloca a conclusione di una frase o un periodo. Dopo il punto si usa sempre l’iniziale maiuscola

Io sono il dottore di cui in questa novella si parla talvolta con parole poco lusinghiere. Chi di psico-analisi s’intende, sa dove piazzare l’antipatia che il paziente mi dedica (I. Svevo, La coscienza di Zeno)

Quando si vuole indicare uno stacco ancor più netto, dopo il punto è necessario andare a capo e cominciare un nuovo capoverso (>>>paragrafo)

Una tale assicurazione fu riportata al tribunale, il quale pare che vi si acquietasse.

Ma sorvenendo senza posa altre e altre novelle di morte da diverse bande, furono spediti due delegati a vedere e a provvedere (A. Manzoni, I promessi sposi)

Il punto si usa anche nelle >>>abbreviazioni

f.lli (= fratelli)

spett.le (= spettabile)

prof. (= professore)

dott. (= dottore)

pag. / p. (= pagina)

Nel caso di alcuni >>>acronimi molto diffusi, però, il punto è comunemente abolito

FIAT (= Fabbrica Italiani Automobili Torino)

CGIL (= Confederazione Generale Italiana del Lavoro)

ENPA (= Ente Nazionale Protezione Animali).



USI

Specie nel linguaggio giornalistico, si tende a usare il punto anche con funzioni diverse da quelle fondamentali, impiegandolo al posto di altri segni interpuntivi come i >>>due punti, la >>>virgola e il >>>punto e virgola

Da quando i genitori hanno divorziato, vede poco il papà. Ma abbastanza per capire che è un inguaribile egoista. Che pensa solo alle sue fidanzate, a sedurle, a lasciarle. Così un giorno si ribella. Perché quell’uomo le rovina l’esistenza. E le sta insegnando a vivere senza sentimenti («Donna moderna»).





PUNTO ESCLAMATIVO vedi ESCLAMATIVO, PUNTO





PUNTO E VIRGOLA



Il punto e virgola indica uno stacco intermedio tra due >>>proposizioni di un periodo: più forte della semplice >>>virgola e meno forte del >>>punto.

Può separare tra di loro due o più proposizioni coordinate e per questo si rivela utile nei periodi lunghi e complessi

Il capo gli si intorbidò di stanchezza, di sonno; e rimise la decisione all’indomani mattina (A. Fogazzaro, Piccolo mondo moderno)

Si usa, inoltre, nelle enumerazioni e negli elenchi di elementi costituiti da parole accompagnate da un’apposizione

Le condizioni necessarie alla vita si possono stimare sulla base di alcuni dati: il numero di stelle presenti nella galassia; la frazione di stelle con sistemi planetari; il numero di pianeti adatti allo sviluppo della vita; le frazioni di pianeti in cui si sono sviluppate la vita, l’intelligenza e la civiltà; e il rapporto fra le durate della civiltà e del pianeta (P. Odifreddi, «La Repubblica»)

Il punto e virgola si usa, infine, al posto della virgola quando si vogliono evitare fraintendimenti o creare particolari effetti stilistici

Tuttavia dispiace, comunque, osservare che la vecchiaia venga trattata come una malattia incurabile; risolta attraverso l’esclusione e la morte. Ma dispiace di più vederla inghiottita dalle logiche dell’infinito presente; piegata al modello “giovanilista” e “consumista”, sublimato dalle logiche mediali (I. Diamanti, «La Repubblica»).





PUNTO INTERROGATIVO vedi INTERROGATIVO, PUNTO





Q





QUADRE, PARENTESI vedi PARENTESI QUADRE





QUADRI-



È un >>>prefissoide derivato dal latino quadri- ‘composto da quattro’, e usato in parole derivate direttamente dal latino (quadrilatero, quadrivio) o formate modernamente

un aereo quadrimotore (‘aeroplano con quattro motori’)

un’eredità quadripartita (‘divisa in quattro parti’).





QUAL È O QUAL’È?



La grafia corretta nell’italiano contemporaneo è qual è, senza apostrofo.

La grafia qual’è, anche se molto diffusa, è scorretta, perché non si tratta di un caso di >>>elisione, ma di >>>troncamento, dal momento che qual esiste come forma autonoma.

La grafia qual’è con l’apostrofo è presente nella letteratura del passato, anche recente

Qual’è il piacere che volete da me? (C. Collodi, Le avventure di Pinocchio)

Do un’occhiata alla casa e capisco qual’è la camera (F. Tozzi, Ricordi di un impiegato).



DUBBI

Naturalmente anche qual era si scrive senza apostrofo.

Invece qual’erano si scrive con l’apostrofo, perché viene da quali erano, con elisione di quali.





QUALIFICATIVI, AGGETTIVI



Gli aggettivi qualificativi sono aggettivi che indicano una qualità del nome a cui sono riferiti

Ho comprato una bella casa

Luigi è un amico sincero

A questa categoria appartengono anche gli aggettivi di relazione, che esprimono una relazione immediata con il nome da cui derivano

spagnolo (= relativo alla Spagna), manzoniano (= relativo a Manzoni), sciistico (= relativo allo sci)

Gli aggettivi di relazione si formano con l’uso dei >>>suffissi, che vanno ad aggiungersi alla base, ma in alcuni casi si formano da una base diversa, di origine greca o latina

cardiaco (= relativo al cuore; dal greco kardìa)

ippico (= relativo al cavallo; dal greco hippòs)

caseario (= relativo al formaggio; dal latino caseum)

bellico (= relativo alla guerra; dal latino bellum)

Da una base diversa dal nome a cui si riferiscono si formano spesso gli aggettivi che indicano gli abitanti di un luogo (chiamati anche aggettivi etnici)

nisseni (= abitanti di Caltanissetta; dal greco Nyssa)

eporediesi (= abitanti di Ivrea; dal latino Eporedia)

monregalesi (= abitanti di Mondovì dal latino Mons Regalis)

Gli aggettivi qualificativi sono collocati di solito dopo il nome a cui si riferiscono

una casa rossa, un vino frizzante, un libro piacevole

questa posizione è obbligatoria se si tratta di un aggettivo di relazione

un film americano, l’opera dantesca, un paese piemontese

In molte circostanze la posposizione dell’aggettivo indica una certa oggettività del dato

Aveva i capelli neri

Siamo entrati in una stanza buia

mentre l’anteposizione indica una soggettività di vario tipo

Stava facendo strani discorsi

È un meraviglioso esemplare

Inoltre, molti aggettivi qualificativi cambiano funzione a seconda della posizione rispetto al sostantivo a cui si riferiscono:

• hanno una funzione restrittiva o distintiva, cioè limitano e distinguono all’interno della categoria di appartenenza, quando sono posti dopo il sostantivo

gli amici vecchi (= e non quelli giovani)

• hanno una funzione descrittiva o intensificatrice, cioè forniscono un puro dato oggettivo o lo enfatizzano, quando sono posti prima

i vecchi amici (= di vecchia data)

La contrapposizione risulta particolarmente evidente con alcuni aggettivi

una certa notizia (= indefinita) / una notizia certa (= sicura, e non incerta)

un vero amico (= un amico, e non un nemico) / un amico vero (= sincero, e non falso)

In una serie di due o più aggettivi posposti al nome, di solito compare prima l’aggettivo di relazione e poi l’aggettivo qualificativo semplice

un ordine ministeriale (= aggettivo di relazione) preciso (= aggettivo qualificativo semplice)

È possibile, in alternativa, la sequenza aggettivo qualificativo + nome + aggettivo di relazione

un preciso ordine ministeriale

Se si tratta di due o più aggettivi posposti di valore qualificativo, il secondo ha sempre valore restrittivo

una montagna rocciosa alta (= e non bassa)

Se invece entrambi gli aggettivi hanno valore puramente qualificativo, si deve usare la >>>congiunzione coordinativa o la >>>virgola

una montagna rocciosa e alta

una situazione difficile, spiacevole.



DUBBI

Quando, in una frase, un aggettivo qualifica due o più nomi (legati da una o più congiunzioni o anche per >>>asindeto), ci si regola così per la >>>concordanza:

• se i nomi sono tutti maschili o tutti femminili, l’aggettivo mantiene lo stesso genere e si declina al plurale, per evitare che la caratteristica espressa dall’aggettivo venga attribuita solo all’ultimo dei nomi

Indosso un abito e un cappello neri

Indosso un abito e un cappello nero (farebbe pensare che solo il cappello sia nero)

• se i nomi sono di genere diverso, l’aggettivo si declina al maschile plurale

Questo ragazzo e questa ragazza sono proprio simpatici.





QUALIFICATIVI, AVVERBI vedi MODO, AVVERBI DI





QUALITÀ, COMPLEMENTO DI



Nell’analisi logica, il complemento di qualità è il complemento che indica la qualità di una persona o di un essere inanimato, in senso sia proprio, sia figurato.

Il complemento di qualità può essere introdotto dalle preposizioni di, a, da, con

Un professore di grande competenza

Schermo a cristalli liquidi

Un uomo con una forte moralità.





QUALSIASI O QUALUNQUE?



Gli aggettivi >>>indefiniti qualsiasi e qualunque hanno lo stesso significato e si equivalgono nell’uso, sono dunque sostanzialmente intercambiabili

Ti seguirei in qualsiasi posto / Ti seguirei in qualunque posto

Qualunque film mi va bene / Qualsiasi film mi va bene

Davanti al nome, qualsiasi e qualunque indicano un insieme nelle sua totalità

qualunque uomo / qualsiasi uomo

qualunque vestito / qualsiasi vestito

Dopo il nome (che deve essere preceduto dall’articolo >>>indeterminativo), assumono un significato vagamente spregiativo, indicando banalità, mediocrità o casualità

un uomo qualunque, un uomo qualsiasi (= un uomo senza particolari pregi)

un vestito qualunque, un vestito qualsiasi (= preso a caso, l’uno vale l’altro)

Qualunque e qualsiasi sono sempre invariabili e possono accompagnarsi a un nome plurale solo se lo seguono

Non servono leggi qualunque (non qualunque leggi).



USI

In una proposizione relativa con valore concessivo, se il modo del predicato è il congiuntivo presente del verbo essere, è consigliabile usare la forma qualunque. Questo per due ragioni: per evitare la ripetizione dello stesso suono due volte consecutive (qualsiasi sia); perché qualsiasi ha già in sé il congiuntivo del verbo essere (= quale che sia)

Qualunque sia il problema, lo risolveremo è meglio di Qualsiasi sia il problema, lo risolveremo.





QUALUNQUE vedi INDEFINITI, AGGETTIVI





QUANDO O QUANDO CHE?



La forma corretta della congiunzione subordinativa >>>temporale è quando

Quando ti vedo, sto meglio

La forma quando che è di uso parlato, dunque sconsigliata nei testi scritti, ed è modellata su forme come visto che, dato che, considerato che.





QUANT’ALTRO O QUANTALTRO?



La forma corretta è quant’altro, con il pronome relativo quanto soggetto a >>>elisione prima dell’aggettivo indefinito altro.

La forma quantaltro, risultato di una >>>univerbazione sul modello di forme come quantunque, è da considerarsi errata.



USI

Come >>>assolutamente o >>>piuttosto che, si tratta di una forma recentemente molto diffusa nella lingua parlata e della quale è consigliabile fare un uso moderato sia nel parlato, sia nello scritto.





QUANTITÀ, AVVERBI DI



Gli avverbi di quantità indicano una quantità generica in relazione al fatto espresso da un verbo, da un aggettivo o da un altro avverbio. I più usati sono più, meno, molto, poco, abbastanza, appena, piuttosto, troppo, assai, affatto

Lavoriamo più di voi

Sono molto felice

Andava piuttosto velocemente

Sono frequenti anche le locuzioni >>>avverbiali di quantità, come all’incirca, più o meno, su per giù, né più né meno, press’a poco

Sono all’incirca due etti

Più o meno si sta impegnando.





QUANTITÀ, COMPLEMENTO DI vedi PESO O MISURA, COMPLEMENTO DI





QUANTO MENO O QUANTOMENO?



Entrambe le grafie sono accettabili, anche se la più diffusa nell’italiano contemporaneo è quella staccata quanto meno

o fosse morto o, quanto meno, immerso in un profondo sonno (E. Morante, L’isola di Arturo)

leggendole dovremmo esclamare, o quantomeno pensare: che uomo saggio (S. Vassalli, La chimera).





QUA O QUÀ?



La grafia corretta di questo avverbio di >>>luogo è qua, senza accento. Tranne nei pochi casi in cui è necessario distinguerli da forme omofone (>>>monosillabi accentati e non accentati), i monosillabi vanno scritti senza l’accento grafico.



STORIA

Fino alla fine dell’Ottocento e ai primi del Novecento era diffusa anche la forma accentata

Quà una batteria di parole amorose, là una batteria di sospiri (C. Goldoni, Il cavaliere e la dama)

Tasta di quà, tasta di là (C. Dossi, L’altrieri).





QUELLO



Quello è usato per indicare lontananza materiale o psicologica rispetto a chi parla

Vedi laggiù quella casa?

Quei ricordi appartengono ormai al nostro passato

Quel ragazzo mi ha fatto una pessima impressione

La scelta tra le varie forme del maschile singolare (quello, quell’ con >>>elisione e quel con >>>troncamento), del femminile singolare (quella e quell’) e del maschile plurale (quei e quegli) segue le stesse regole che valgono per l’articolo >>>determinativo; come per l’articolo determinativo, il femminile plurale ha un’unica forma, quelle

Quello stivale mi calza alla perfezione

Quell’uomo è simpatico

Quel cane mi piace proprio

Quella donna è una scrittrice

Quell’anima pia andrà in Paradiso

Quei cavalli sono i più veloci

Quegli inizi furono difficili

Quelle date vanno bene

L’espressione quel che presenta anche la forma quello che (probabile traccia dell’antico lo che)

Quello che non capisco è come fai a studiare qua.



VEDI ANCHE

dimostrativi, aggettivi





QUESTI vedi DIMOSTRATIVI, PRONOMI





QUESTO



Questo è usato per indicare vicinanza materiale o psicologica rispetto a chi parla

Ti presto volentieri questo dvd

Quest’anno, tutti al mare

Questo progetto mi piace proprio

Al singolare maschile o femminile, può essere soggetto a >>>elisione facoltativa davanti a parole che cominciano per vocale

questo amore o quest’amore

questa idea o quest’ idea

L’elisione è obbligatoria solo nel caso delle espressioni quest’ultimo e quest’ultima, usate per riferirsi all’ultimo elemento di una coppia o di una serie

C’erano Giuseppe, Francesca e Paolo. Quest’ultimo ha preso la parola

L’elisione non è permessa, invece, con le forme del plurale, sia maschile sia femminile

questi ultimi, queste ultime

questi uomini, queste idee.





QUI O QUÌ?



La grafia corretta di questo avverbio di >>>luogo è qui, senza accento. Tranne nei pochi casi in cui è necessario distinguerli da forme omofone (>>>monosillabi accentati e non accentati), i monosillabi vanno scritti senza l’accento grafico.



STORIA

Fino alla fine dell’Ottocento e ai primi del Novecento era diffusa anche la forma accentata

Quì la bramata pace, ed il riposo / lieto godrai (G. Leopardi, Poesie giovanili)

Quì però, del nemico, non si scorge che l’arme (C. Dossi, La desinenza in A).





R





RACCATTARE O RACATTARE?



La grafia corretta di questo verbo (che significa ‘raccogliere, mettere insieme’) è raccattare, con due c. La parola deriva dal verbo accattare con l’aggiunta del prefisso r(i)- (con caduta della vocale), che indica ripetizione.

La forma con una sola c, racattare, tipica del parlato soprattutto settentrionale, è dovuta al modello di altri verbi formati con il prefisso ri- che non presentano il >>>raddoppiamento sintattico, come rifuggire (da fuggire) o riproporre (da proporre).





RADDOPPIAMENTO SINTATTICO



Il raddoppiamento (o rafforzamento) sintattico o fonosintattico si verifica quando la consonante iniziale di una parola, in particolari condizioni, raddoppia nella pronuncia e – nel caso delle >>>univerbazioni – anche nella grafia.

Nella pronuncia, il raddoppiamento sintattico si può avere:

• dopo una parola con accentazione >>>tronca

Sarò franco si pronuncia correttamente Sarò ffranco

Perché mai? si pronuncia correttamente Perché mmai?

Città santa si pronuncia correttamente Città ssanta

• dopo un monosillabo accentato

È giusto si pronuncia correttamente È ggiusto

Più tardi si pronuncia correttamente Più ttardi

Là sopra si pronuncia correttamente Là ssopra

• con alcuni monosillabi non accentati

A merenda si pronuncia correttamente A mmerenda

Che fai? si pronuncia correttamente Che ffai?

• dopo sopra, qualche, come, dove

come te si pronuncia correttamente come tte

qualche cosa si pronuncia correttamente qualche ccosa

Quando tra due o più elementi c’è univerbazione, il raddoppiamento sintattico è registrato anche dalla grafia

sopra + tutto> soprattutto

così + detto> cosiddetto

né + pure > neppure

da + prima> dapprima

o + dio> oddìo.



USI

Il raddoppiamento sintattico è un fenomeno proprio del toscano e dell’italiano centromeridionale.

In particolare, il toscano presenta alcune forme specifiche di raddoppiamento sintattico, ad esempio dopo dove, come (anche quando è avverbio interrogativo) e da

Dove vvai?

Come vva?

Da ccasa

A eccezione delle forme ormai consolidate nella grafia, nell’italiano settentrionale le consonanti vengono pronunciate mantenendo per lo più la pronuncia con una sola consonante.



STORIA

C’è una precisa motivazione storica per la quale avviene il raddoppiamento sintattico.

Nel passaggio all’italiano, molte parole hanno perso la consonante finale: ad esempio, ad è diventato a, tres è diventato tre, iam è diventato già. In realtà, questa perdita è soltanto grafica, perché la consonante finale non è scomparsa ma si è unita alla prima consonante della parola successiva rafforzandola

a ccasa, tre ggatti, già ffatto

Successivamente, il raddoppiamento sintattico si è esteso anche a parole che etimologicamente non avevano una consonante finale, come tu e chi, che derivano dal latino tu e qui

tu pparli, chi ssei?





RADICE



Nelle parole che appartengono a categorie grammaticali variabili o a una stessa famiglia etimologica, è possibile riconoscere due elementi fondamentali:

• la >>>desinenza, cioè la parte soggetta a variazione;

• la radice, generalmente non soggetta a variazione, che contiene il significato fondamentale della parola.

Ad esempio, le parole correre, corrente, corridore, corriere, corsa, corsaro, córso condividono tutte la stessa radice corr- / cors-.



VEDI ANCHE

nomi

predicato verbale





RAFFORZAMENTO SINTATTICO vedi RADDOPPIAMENTO SINTATTICO





REBOANTE O ROBOANTE?



La forma corretta di questo aggettivo (che significa ‘che rimbomba, altisonante’) sarebbe reboante, perché la parola deriva dal latino reboantem, participio presente di reboare ‘risuonare’.

Ma la forma roboante, in cui la prima vocale e è stata attratta dal suono della seconda vocale o, è ormai molto più diffusa, tanto che alcuni vocabolari la registrano senza commenti

In bocca reboante ma mai scomposto, felpatone, accomodante, con un finale di vaga liquirizia (www.appuntidigola.it)

Più roboante ma non per questo meno emozionante la vittoria del Barcellona al Camp Nou («Il Giornale»).





REDIGERE O REDARRE?



La forma corretta di questo verbo, che significa ‘scrivere, curare in qualità di redattore’, è redigere (dal latino redigere).

La forma scorretta redarre è dovuta al modello di trarre: entrambi i verbi hanno il participio in -atto (redatto e tratto) e ciò induce il parlante a ricostruire, sulla base di trarre, l’infinito redarre.





REFERENDUM O REFERENDA?



Nell’uso comune, la parola referendum (dall’espressione latina ad referendum ‘convocazione per riferire’) al plurale rimane invariabile

Cosa dicono infatti i referendum? Dicono che sì, i popoli sono impreparati, ma perché qualcuno li vuole così («La Repubblica»)

Il plurale etimologico referenda è accettabile, ma risulta poco usato

Con decreti del Presidente della Repubblica del 23/03/2011 pubblicati sulla Gazzetta Ufficiale del 04/04/2011, sono stati indetti n. 4 referenda popolari nei giorni 12 e 13 Giugno 2011 (www.alboserrastretta.asmenet.it)

Referenda come quello sul divorzio furono epocali, ma solo perché in fondo non andavano ad intaccare i privilegi di Poteri Forti (http://centrodestra.blogspot.com).



VEDI ANCHE

prestiti

latinismi





REGGENTI, PROPOSIZIONI vedi PRINCIPALI, PROPOSIZIONI





REGISTRO



Il registro è l’insieme di tratti stilistici che si usano in relazione ai diversi contesti della comunicazione (una conferenza, un colloquio di lavoro, una telefonata tra amici, un romanzo, una lettera privata, un articolo di giornale ecc.). Si possono distinguere diversi registri, a seconda della situazione e dell’interlocutore.





REGOLA O REGOLO?



Sono due sostantivi di genere diverso che derivano (più o meno direttamente) dallo stesso etimo.

• Il femminile regola (dal latino regulam) significò dapprima ‘assicella di legno, regolo’ e in seguito, in senso traslato, ‘norma, canone’

L’ammissione all’anno successivo è stabilita da regole precise

Ecco l’eccezione che conferma la regola!

La Regola composta da san Benedetto fu per secoli il modello più seguito di pratica monastica

Per estensione, regola designa anche un metodo pratico per la risoluzione di problemi, soprattutto matematici

la regola del tre semplice

la regola per l’estrazione di radice quadrata

la regola delle fasi

• Il maschile regolo ha diversi significati e può indicare:

- una ‘asticciola utilizzata per tirare linee diritte’ e anche uno ‘strumento che permette di eseguire molte operazioni matematiche’ (per derivazione dal verbo regolare)

Ho proceduto segnando sui muri perimetrali della casa una riga ad una altezza di circa due metri, servendomi del regolo da muratore e della livella a bolla

Si raccomanda ai genitori l’acquisto di regoli in materiale plastico indeformabile

- un ‘piccolo re che comanda su un piccolo territorio o popolo’ (dal sostantivo latino regulum); in questa accezione, la forma è oggi rarissima

A un affamato regolo nov’esca offron d’anime e terre (G. Carducci, Levia Gravia).



VEDI ANCHE

alternanza di genere e di significato

genere dei nomi





RELATIVE, CONGIUNZIONI



Le congiunzioni relative sono gli avverbi >>>interrogativi di luogo dove, ove, donde e onde quando sono usati per introdurre proposizioni >>>subordinate con valore locativo

Benvenuto il luogo dove tanta gente insieme non fa massa (G. Gaber, Benvenuto il luogo dove)

Stesse scene a Vitoria e San Sebastiano, nei Paesi Baschi, ove la polizia ha impedito che venissero assaltate le sedi («La Stampa»)

A 11 anni il padre lo mette in sella, a 13 la classe è evidente, a 16 va a Milano donde rientra nel 2005 («Corriere della Sera»).



USI

Oggi, l’unica congiunzione relativa di ampia diffusione è dove. Meno diffusa è la forma ove, mentre limitate a un registro sostenuto sono donde e onde.

Tuttavia, donde è piuttosto frequente con valore causale, corrispondente a ‘da ciò, per questa ragione’, soprattutto a inizio di frase

da settimane i grandi istituti americani negano prestiti alle consorelle europee. Donde una vera e propria penuria di dollari, nel sistema del credito europeo («La Repubblica»).



VEDI ANCHE

congiunzioni





RELATIVE, PROPOSIZIONI



Nell’analisi del periodo, le proposizioni relative sono proposizioni >>>subordinate introdotte da un pronome o da un avverbio relativo che esprimono una qualità riferita a un elemento (detto antecedente) contenuto nella proposizione >>>principale.

In base al loro significato, le proposizioni relative si distinguono in:

• relative restrittive, che forniscono un’indicazione indispensabile per precisare il significato dell’antecedente

Mi porteresti la borsa che ho dimenticato nel baule?

Devo restituire a Mattia la cravatta che mi ha prestato

• relative esplicative, che forniscono un’indicazione aggiuntiva, non essenziale per il significato dell’antecedente

Mio cognato, che da poco è tornato single, si chiama Giulio

Più tardi verrà a trovarci il nuovo vicino, che si è trasferito qui da soli quindici giorni

Come si può notare dagli esempi, le relative restrittive e le relative esplicative presentano una diversa interpunzione: nelle restrittive la proposizione relativa non è separata dalla principale da una >>>virgola, mentre nelle esplicative la virgola è necessaria.

Le proposizioni relative si costruiscono in maniera diversa a seconda che siano esplicite o implicite:

• le proposizioni relative esplicite sono introdotte da pronomi >>>relativi come che, cui, chi, il quale ecc. e dalle congiunzioni >>>relative dove, ove, donde e onde; hanno il verbo all’indicativo quando indicano un fatto certo, al congiuntivo o al condizionale quando indicano un fatto possibile

Gli amici con i quali sono andato in vacanza

Non trovo nessuno che abbia voglia di venire al cinema con me

Quello è il posto dove mi sarei seduto

• le proposizioni relative implicite sono introdotte da pronomi relativi con funzione di complemento indiretto, come cui, a cui, di cui, con cui ecc., oppure dalle preposizioni da, a e con. Hanno sempre il verbo all’infinito

E lì intorno, negli uliveti, non c’era nessuno a cui domandare (F. Biamonti, Vento Largo)

Sto andando a comprare una teiera da regalare alla madre di Nicoletta

Quando indica la modalità con la quale si svolge un’azione, la relativa può essere introdotta da come preceduto da una preposizione

Mi sono stupito di come ballasse bene

Per come stavano parlando, sembravano molto esperti in materia

Quando due proposizioni relative sono coordinate tra loro, i pronomi e le congiunzioni relative possono anche non essere ripetuti

Cerco un uomo che abiti a Milano e sia ricco

ma è preferibile ripeterli quando i verbi delle relative hanno soggetti diversi

Queste sono le cose che loro hanno detto e che io ti riferisco.



VEDI ANCHE

scissa, frase





RELATIVI, PRONOMI



I pronomi relativi mettono in relazione una proposizione >>>principale con una proposizione >>>subordinata e stanno al posto di un elemento (un nome, un pronome, una frase) della frase reggente, detto antecedente.

I pronomi relativi sono che, cui, il quale:

• che, invariabile per genere e numero, si usa per persona, animale o cosa in funzione di soggetto e complemento oggetto

La ragazza che sta parlando è la figlia del direttore

La ragazza che stai guardando è la figlia del direttore

Il municipio, che è stato ristrutturato di recente, ha i pannelli solari sul tetto

• cui, invariabile per genere e numero, si usa per persona, animale o cosa in funzione di complemento indiretto preceduto da una preposizione (facoltativa solo nel caso del complemento di termine)

Ascolta! È questa la canzone di cui ti parlavo!

La pianta da cui è tratto lo zucchero

Il dottore a cui mi sono rivolto è molto preparato

La persona cui ti riferisci è mia amica

• il quale, variabile per genere e numero, si usa al posto di che e di cui in funzione di soggetto, oggetto e complemento indiretto

Ho parlato con i suoi amici, i quali sostengono di non averlo visto

Ti telefonerà il dottor Rossi, il quale hai già conosciuto un anno fa

Non puoi dimenticarti della persona con la quale hai passato i momenti più belli della tua vita

Nella tabella sono elencate tutte le forme che il quale può assumere





Il pronome il quale permette di individuare con precisione e senza equivoci l’antecedente. Tuttavia, salvo alcuni casi particolari, nella lingua parlata e scritta il pronome il quale è sostituito molto spesso dai più comuni che e cui.



USI

Nel complemento di >>>luogo, il pronome relativo può essere sostituito da dove

L’appartamento nel quale (in cui) abito / L’appartamento dove abito

È invece scorretta, anche se recentemente si è molto diffusa nel parlato, l’estensione di dove al complemento di >>>tempo determinato

In un giorno dove la voglia di scappare è più presente nell’aria, sono inciampata nel tuo sito (www.bretagna.com).



VEDI ANCHE

che o cui?

che o il quale?

complementi





RENI: I O LE?



Il sostantivo maschile rene ha due plurali, entrambi provenienti dal plurale latino renes, che corrispondono a significati diversi.

• I reni, plurale maschile regolare, si usa con il valore di ‘organi del corpo umano’

Il nefrologo si occupa delle malattie dei reni

• Le reni, plurale femminile in -i, si usa con il valore di ‘parte bassa della schiena’

Mi ha dato un colpo sulle reni.





RE / REGINA



È uno di quei nomi maschili che formano il femminile in modo irregolare con il suffisso -ina, come >>>gallo / gallina, >>>eroe / eroina e zar / zarina.



VEDI ANCHE

femminile dei nomi





RE-, RI-



È un >>>prefisso che deriva dal latino re-. Indica il ripetersi di un’azione nello stesso senso o in senso contrario, e si trova in parole composte in cui il secondo elemento è più spesso un verbo

reagire

reiterare

respingere

In alcuni casi, oltre alla forma re-, è possibile anche quella ri-

recuperare / ricuperare

remunerare / rimunerare

Talvolta re- (o ri-) non ha valore di ripetizione, ma funzione derivativa

refrigerare (= rendere freddo)

riscaldare (= rendere caldo).





RÈTINA O RETÌNA?



Si tratta di due >>>omografi.

• Rètina, con accentazione >>>sdrucciola, è un sostantivo femminile (dal latino medievale rètinam) che indica la ‘membrana di natura nervosa che costituisce la tunica interna dell’occhio’

Quando la retina non è ancora staccata ma presenta fori o rotture retiniche sufficientemente localizzate il trattamento può essere fatto con il laser (www.oculista.info)

• Retìna, con accentazione >>>piana, è invece un sostantivo femminile che significa ‘piccola rete, reticella’(diminutivo di rete)

Le foto scattate questa settimana all’arrivo del cantante in tribunale in California mostrano sopra la fronte, dove comincia l’attaccatura dei folti capelli, una sottile retina (www.beautys-magazine.com).



VEDI ANCHE

accento





RIFLESSIVI, VERBI



Nei verbi riflessivi l’azione compiuta dal soggetto ricade nella maggior parte dei casi sul soggetto stesso.

I verbi riflessivi si coniugano combinandosi con i pronomi >>>personali e si dividono in:

• riflessivi diretti, se il soggetto e l’oggetto della frase coincidono

Giuseppe si veste

Claudia si lava

• riflessivi indiretti, se l’azione non ricade direttamente sul soggetto, anche se questo ne ricava un beneficio

Mi chiedo come mai Paolo non sia ancora tornato

Federica si pulisce le mani

• riflessivi reciproci, se due o più soggetti compiono un’azione e nello stesso tempo la subiscono

Luca e Simonetta si sposano

Il sindaco e il parroco si stringono la mano.



VEDI ANCHE

pronominali, verbi





RIFLETTEI O RIFLESSI?



Il verbo riflettere ha due forme per la prima persona singolare del >>>passato remoto indicativo, che corrispondono a significati diversi.

• La forma cosiddetta “debole” riflettei si usa per esprimere il significato di ‘considerare’

Io, benché riflessivo per impeto, non riflettei nel prendere quella risoluzione (V. Alfieri, Vita di Vittorio Alfieri scritta da esso)

• La forma “forte” riflessi – oggi poco usata – esprime il significato di ‘mandare riflessi’, anche in senso metaforico

Quasi come uno specchio, riflessi la luce del sole

A questa stessa differenza di significato corrisponde, per il passato prossimo, l’opposizione tra ho riflettuto ‘ho meditato, ho considerato’ e ho riflesso ‘ho mandato riflessi’

Però un paio d’anni fa ho riflettuto che la scadenza si avvicinava («La Repubblica»)

La superficie ha riflesso la mia immagine.



USI

Nell’uso comune contemporaneo la forma del passato remoto riflettei tende a essere prevalente sia nel significato di ‘considerare’, sia di ‘mandare riflessi’.





RIGUARDO A O RIGUARDO?



La forma corretta è riguardo a, con preposizione

l’amministrazione USA è molto vaga riguardo ai suoi progetti per il dopoguerra («La Repubblica»)

La forma senza la preposizione a, anche se molto diffusa, è scorretta

le statistiche che vengono diffuse fuori dall’Iraq riguardo le scuole e gli ospedali riaperti («Corriere della Sera»)

Quest’uso è dovuto forse all’uso transitivo del verbo riguardare, in costruzioni come per quanto riguarda qualcosa, per ciò che riguarda qualcosa.



VEDI ANCHE

preposizioni





RITRAZIONE DELL’ACCENTO



La ritrazione dell’accento consiste nello spostamento dell’>>>accento dalla propria sede originaria verso l’inizio della parola.

Spesso una parola con accentazione >>>piana viene pronunciata con accentazione >>>sdrucciola per influenza di altre parole dal suono simile.

Ad esempio, pudìco tende a essere pronunciato pùdico, forse sul modello di lùdico (>>>pùdico o pudìco?), oppure bocciòlo tende ad essere pronunciato bòcciolo, sul modello di parole come àngolo, pàrgolo, càlcolo (>>>bocciòlo o bòcciolo?).





ROBOANTE vedi REBOANTE O ROBOANTE?





RUBRÌCA O RÙBRICA?



La pronuncia corretta è rubrìca, con accentazione >>>piana. La parola deriva infatti dall’espressione latina rubrìcam (terram), che indicava la terra rossa usata nell’arte libraria antica per tingere l’asticella centrale e la custodia del volume e per scrivere i titoli dei capitoli.

La pronuncia rùbrica, con accentazione >>>sdrucciola, è dovuta a un’errata >>>ritrazione dell’accento ed è dunque scorretta, anche se si tratta di un errore abbastanza comune e diffuso da tempo.



VEDI ANCHE

accento





S





S-



È un >>>prefisso derivato dal latino ex- che può avere due diversi significati.

• Si usa in combinazione con aggettivi e sostantivi per indicare mancanza, privazione

leale > sleale

fiducia> sfiducia

• Si usa per la formazione di verbi parasintetici a partire da un sostantivo o da un aggettivo, a cui può conferire un significato privativo o intensivo

barrare> sbarrare

confine > sconfinare

bianco > sbiancare.



VEDI ANCHE

a- (prefisso)





SALSICCIA O SALCICCIA?



La forma corretta è salsiccia, perché la parola deriva dal latino salsicia.

La forma salciccia, sconsigliabile, è molto diffusa nell’uso popolare ed è modellata sul sostantivo ciccia

Il fumo della salciccia arrosto formò un tale nuvolone (S. Benni, Il bar sotto il mare).





SALUBERRIMO vedi SALUBRE, SUPERLATIVO DI





SALÙBRE O SÀLUBRE?



La pronuncia corretta è salùbre, con la stessa accentazione >>>piana della parola latina da cui deriva (salùbrem). La pronuncia sàlubre è dovuta a una errata >>>ritrazione dell’accento sul modello degli aggettivi in -bre come celebre, funebre, lugubre ecc.



VEDI ANCHE

accento





SALUBRE, SUPERLATIVO DI



Salubre è uno degli aggettivi che formano il superlativo assoluto aggiungendo il suffisso >>>-errimo anziché -issimo

salubre > saluberrimo

La forma salubrissimo è diffusa solo nel parlato

Tutti lo consumano senza bollitura, è buonissimo, è salubrissimo (www.forum.pianetadonna.it).



USI

Nell’uso comune il valore di superlativo è molto attenuato, tanto che oggi si sentono e si leggono spesso frasi in cui saluberrimo è impropriamente usato per costruire un superlativo relativo o un comparativo

Figurano già inseriti i “più integerrimo, più miserrimo, più celeberrimo, più saluberrimo” («L’Espresso»).





SALUTO, FORMULE DI



Le formule di saluto sono >>>interiezioni secondarie usate all’inizio e alla fine di una conversazione per presentarsi e per congedarsi.

Le diverse formule rispondono a diversi gradi di formalità, a diversi contesti o a diversi momenti della giornata.

• Ciao è la formula più confidenziale, che può essere pronunciata sia in apertura, sia in chiusura di conversazione e in qualunque momento del giorno o della notte.

• Salve è un formula confidenziale, anch’essa valida sia in apertura sia in chiusura di conversazione e in qualunque momento del giorno o della notte. Negli ultimi anni, salve ha conosciuto una notevole estensione nei saluti a estranei, soprattutto da parte delle giovani generazioni; tuttavia è sconsigliabile in contesti che non siano spiccatamente informali.

• Buongiorno e buonasera sono saluti formali che possono essere usati sia in apertura, sia in chiusura di conversazione. Si usano rispettivamente nella prima e nella seconda parte della giornata, ma il confine temporale tra le due forme è molto incerto e cambia a seconda delle regioni d’Italia o semplicemente dell’uso individuale. Meno comune, con lo stesso valore, è buondì (da dì ‘giorno’ >>>di, di’ o dì?), mentre buonanotte è riservato al commiato in tarda serata.

• Arrivederci e arrivederla sono formule usate solo in chiusura di conversazione: la prima è mediamente formale, la seconda molto formale, ed entrambe sono valide in qualunque momento del giorno o della notte. Si possono usare anche a distanza (per telefono o per lettera), cioè anche quando non si vede propriamente la persona che si saluta.

• Nuovamente e di nuovo sono formule che si usano quando si incontra nuovamente qualcuno che si è appena salutato o semplicemente si replica il saluto di commiato.

• Addio si usa come formula di chiusura quando tra i parlanti si prevede un distacco definitivo (ad esempio per una partenza o per un litigio).



USI

Ancora oggi in Toscana si prosegue l’uso di addio con valore tradizionale, vivo fino all’Ottocento in tutta Italia, a indicare un congedo non definitivo, equivalente a un semplice arrivederci

Vo a letto, stanco, addio a domani (www.forumtriumphchepassione.com)

Addio, Carlino; io ti saluto e vado dabasso (I. Nievo, Le confessioni di un italiano)

Esistono le forme ridotte giorno, sera, notte – anche con l’apostrofo iniziale ’giorno, ’sera, ’notte –, usate per indicare un saluto appena accennato

«Giorno» salutò (www.efpfanfic.net).





SAMBA: IL O LA?



Entrambe le forme sono accettabili.

• La forma maschile deriva direttamente dal sostantivo maschile portoghese samba

La Germania balla il samba (www.goal.com)

• Quella femminile, più diffusa nell’italiano contemporaneo, sottintende danza ed è forse favorita dal fatto che il sostantivo termini in -a

Gran finale con la samba davanti al Duomo (www.ilgiornale.it).



VEDI ANCHE

genere dei nomi





SARCOFAGHI O SARCOFAGI?



Entrambe le forme si possono ritenere corrette, anche se il plurale sarcofaghi è quello nettamente più diffuso nell’italiano contemporaneo

Leggende, malfattori e sarcofaghi («La Repubblica»)

La regola generale prevede che i sostantivi con accentazione >>>sdrucciola in -go / -co formino il plurale in -gi / -ci (quindi sarcofago > sarcofagi); i nomi in -òfago ammettono tuttavia, a seconda dei casi, entrambe le forme del plurale e tendono a formare i plurali in -ghi quando indicano oggetti non animati.



VEDI ANCHE

-fago, -logo, plurale dei nomi in





SBANDARE: AVERE O ESSERE?



Il verbo sbandare può essere usato nei tempi composti sia con l’ausiliare >>>essere sia con l’ausiliare avere

L’auto è sbandata di colpo

La moto del nonno ha sbandato a destra

Quando si vuole mettere in rilievo la durata dell’azione, si preferisce l’ausiliare avere

La bicicletta ha sbandato ripetutamente

Naturalmente, in base alle norme della >>>concordanza, quando si usa l’ausiliare essere il participio passato deve essere accordato in genere e numero con il soggetto

All’improvviso l’auto è sbandata fuori strada.





SBARRETTA



La sbarretta (detta anche sbarretta obliqua, barra, barra separatrice) è un segno di >>>punteggiatura usato in alcuni casi particolari:

• per indicare un’alternanza tra due possibilità

I treni per Pavia / Milano subiranno dei ritardi

• nella forma specifica >>>e/o

Sono ammesse le squadre di calcio e/o calcetto

• per separare gruppi di cifre

Decreto legge 103/09

Luigi è nato il 15/03/1973

• per indicare la suddivisione tra i versi di una poesia o di una canzone

È giù, / nel cortile, / la povera / fontana (A. Palazzeschi, La fontana malata).





SCANCELLARE vedi CANCELLARE O SCANCELLARE?





SCAPITO O DISCAPITO?



Sono corrette entrambe le forme, derivate tutte e due dal verbo scapitare ‘subire un grave danno economico o morale’ e ugualmente diffuse nell’italiano contemporaneo.

Entrambe vengono usate soprattutto nella >>>locuzione a scapito di, a discapito di ovvero ‘con danno di, con svantaggio di’

Questo comportamento va a scapito della nostra credibilità

L’urbanizzazione della zona è andata a discapito del patrimonio ambientale

Mentre la forma discapito è oggi usata quasi soltanto in questa locuzione, scapito può essere usata anche da sola

L’intero partito ha ricevuto scapito dalle sue rivelazioni

ne ha avuto scapito tutto il lavoro della Commissione (www.camera.it).





SCATOLA O SCATOLO?



La forma corretta è il femminile scatola (dal latino càstulam).

Il maschile scatolo è una forma regionale ed è dunque da evitare. Invece si usa regolarmente la forma scatolone con il >>>suffisso accrescitivo.





SCE O SCIE? vedi CE O CIE, GE O GIE, SCE O SCIE?





-SCIA, PLURALE DEI NOMI IN vedi -CIA, -GIA, -SCIA, PLURALE DEI NOMI IN





-SCIENZA O -SCENZA?



Dipende dai casi.

• Quando si tratta del suffisso -scenza, che spesso si unisce alle parole per formare un nome >>>astratto, la grafia corretta è quella senza i, perché prima di una e non è necessaria la lettera i per indicare la corretta pronuncia del gruppo sc (che si legge con lo stesso suono di scelta)

conoscenza, adolescenza, riconoscenza, escrescenza, fosforescenza, obsolescenza

• Quando si tratta di parole legate al sostantivo scienza, invece, si conserva la grafia -scienza per il prestigio dell’origine latina (scientiam)

coscienza, fantascienza, neuroscienza, pseudoscienza, prescienza, onniscienza, incoscienza, subcoscienza, autocoscienza.



VEDI ANCHE

ce o cie, ge o gie, sce o scie?





SCISSA, FRASE



La frase scissa (detta anche frase spezzata) è il risultato della divisione di una frase semplice, ed è formata da una proposizione reggente (>>>principali, proposizioni), con il verbo essere in funzione di >>>copula che mette in rilievo il dato nuovo, e da una proposizione subordinata introdotta da che con la funzione di pronome relativo o di congiunzione, per fornire il dato già noto.

Ha la funzione di mettere in maggiore evidenza il dato nuovo

È il Barcellona che vincerà la coppa (= il Barcellona vincerà la coppa)

È nel tuo interesse che ti telefono (= ti telefono nel tuo interesse)

Il verbo essere della reggente concorda con la persona e il numero del soggetto della subordinata

Sono Claudia e Francesca che verranno premiate

Con il pronome personale di 1a e 2a persona la concordanza avviene solo se il pronome ha la funzione di soggetto

Sei tu che avrai ragione

Quando invece il pronome ha la funzione di complemento oggetto, non c’è la concordanza e il verbo è alla terza 3a persona singolare

È me che cercano

La proposizione subordinata può avere la forma implicita solo quando il soggetto è lo stesso della reggente

Sono io ad aver torto stavolta

È Francesco ad aver vinto

Esistono alcune forme particolari di frasi scisse, dette frasi pseudoscisse:

• la reggente è formata dalla sequenza di un pronome e una copula

Chi non lo ha mai abbandonato è stato suo fratello (= suo fratello non lo ha mai abbandonato)

Quello che mi sfugge è come tu riesca a farcela (= mi sfugge come tu riesca a farcela)

• la reggente presenta la sequenza c’è + soggetto

C’è un premio che ti aspetta (= ti aspetta un premio).





SCIVOLARE: AVERE O ESSERE?



Il verbo scivolare può essere usato, nei tempi composti, sia con l’ausiliare >>>essere sia con l’ausiliare avere

Il piatto gli è scivolato addosso

Il campione russo ha scivolato sul ghiaccio con mille piroette

Quando si vuole mettere in rilievo la durata dell’azione, si preferisce l’ausiliare avere

La moto ha scivolato per una ventina di metri (www.motoclub-tingavert.it)

Naturalmente, in base alle norme della >>>concordanza, quando si usa l’ausiliare essere il participio passato deve essere accordato in genere e in numero con il soggetto

Giulia è scivolata sulla classica buccia di banana.





SCLÈROSI O SCLERÒSI? vedi ARTERIOSCLÈROSI O ARTERIOSCLERÒSI?





SCOPO, COMPLEMENTO DI vedi FINE O SCOPO, COMPLEMENTO DI





SCOPRII O SCOPERSI?



Entrambe le forme sono corrette, ma quella di gran lunga più comune è scoprii (e scoprì, scoprirono).

Scopersi (come scoperse e scopersero) è oggi di uso molto più raro e si avvia a diventare una forma antiquata. Lo stesso vale per le forme di >>>passato remoto cosiddette “deboli” presenti nei paradigmi dei verbi aprire, riaprire, coprire, ricoprire, offrire, riscoprire.



STORIA

Nell’edizione definitiva dei Promessi sposi, la cui lingua è esemplata sul parlato fiorentino colto del primo Ottocento, Manzoni corresse i vari aperse, coperse, scoperse, offerse sostituendoli rispettivamente con aprì, coprì, scoprì, offrì.





SCORRAZZARE O SCORAZZARE?



La forma corretta è scorrazzare con due r, come il verbo correre da cui deriva.

La forma scorazzare, con una sola r, è scorretta, anche se si tratta di un errore abbastanza comune e diffuso da tempo, dovuto a una probabile influenza della parola corazza.





SDRUCCIOLA, ACCENTAZIONE



L’accentazione sdrucciola (detta anche proparossitona) si ha quando l’>>>accento cade sulla terz’ultima sillaba della parola

lìrica, àmido, pèntola, lògico

Di solito l’accento grafico è facoltativo, ma è consigliabile usarlo quando esistono parole scritte nello stesso modo, ma pronunciate diversamente (>>>omografi):

>>>àmbito (= sostantivo) o ambìto (= participio passato del verbo ambire)

>>>prìncipi (= plurale di principe) o princìpi (= plurale di principio)

>>>séguito (= sostantivo) o seguìto (= participio passato del verbo seguire).



VEDI ANCHE

piana, accentazione

bisdrucciola, accentazione

trisdrucciola, accentazione

tronca, accentazione





SEBBENE vedi CONCESSIVE, CONGIUNZIONI





SECONDA CONIUGAZIONE



La seconda coniugazione comprende tutti i verbi il cui infinito termina in -ere.

Appartiene a questo gruppo la maggior parte dei verbi della seconda e della terza coniugazione latina.

• I verbi che terminano in -cere e -gere modificano la pronuncia della c e della g davanti a desinenze che cominciano per a o per o

vincere (con c di cena) > vinca (con c di cane)

stringere (con g di gelato) > stringo (con g di gatto)

• Nel verbo cuocere si conserva sempre la stessa pronuncia della c; per rendere questo suono, nella grafia si aggiunge una i >>>diacritica

cuocere> cuocio, che io cuocia

• I verbi in -cere mantengono la stessa pronuncia della c nel participio passato in -uto, aggiungendo una i diacritica

tacere> taciuto

crescere> cresciuto

• I verbi che terminano in -gnere conservano di regola la i delle desinenze – anche se superflua ai fini della pronuncia – nella 1a persona plurale dell’indicativo e del congiuntivo presente, e nella 2a persona plurale del congiuntivo presente

spegnere> spegn-iamo

• È diffusa anche la grafia senza i, che – pur giustificata dal punto di vista della pronuncia – è sconsigliabile, perché altera la forma della desinenza

Intanto spegnamo la luce (www.ilrespiro.eu)

• I verbi che nelle forme accentate sulla >>>radice hanno un dittongo, tendono a perderlo nelle forme accentate sulla desinenza (>>>dittongo mobile)

io mi siedo> noi ci sediamo

lui tiene> voi tenete

• Al passato remoto i verbi della seconda coniugazione possono uscire sia in -ei, -è, -erono, sia in -etti, -ette, -ettero.

- Spesso le due forme convivono e sono entrambe comuni

temei, temè, temerono; temetti, temette, temettero

- Quando il verbo ha una t nella radice la forma più comune è quella in -ei

battere > battei (non *battetti)

sfottere > sfottei (non *sfottetti)

- Nei verbi con la radice che termina per consonante diversa da t è più comune la forma in -etti

credere> credetti (meno comune credei)

dovere> dovetti (meno comune dovei, >>> dovette o dové?)

Per sapere se un verbo ha il passato remoto in -ei o in -etti è necessario consultare il dizionario.



VEDI ANCHE

coniugazioni dei verbi





SECONDARIE, INTERIEZIONI vedi INTERIEZIONI SECONDARIE





SECONDARIE, PROPOSIZIONI vedi SUBORDINATE, PROPOSIZIONI





SECONDO O A SECONDA DI?



Entrambe le forme sono corrette per introdurre un complemento di >>>limitazione, ma sono soggette a restrizioni di significato.

• Con il valore di ‘in base a, in rapporto a’, si può usare sia secondo sia a seconda di

Privilegi attribuiti non secondo il merito (www.ilpost.it)

Paghiamoli a seconda del merito (www.ragionpolitica.it)

• Con il valore di ‘in conformità al modo di vedere di’, si può usare solo secondo

Secondo me pioverà

Secondo Francesco è inutile tentare di nuovo

Scorretta, invece, è la variante popolare a secondo di, che nasce da un’indebita confusione tra le due forme.





SECONDO TERMINE DI PARAGONE vedi PARAGONE, COMPLEMENTO DI





SÉGUITO O SEGUÌTO?



Si tratta di due >>>omografi.

• Séguito, con accentazione >>>sdrucciola può essere:

- la 1a persona singolare del presente indicativo del verbo seguitare

Séguito sulla mia strada

- un sostantivo maschile, derivato dal verbo seguitare, che significa ‘insieme di cose o persone che seguono’

È passato il medico con il suo séguito

• Seguìto, con accentazione >>>piana, invece è il participio passato del verbo seguire

Sono stato seguìto da un’auto sospetta.



VEDI ANCHE

accento





SEMI-



È un >>>prefissoide derivato dal latino semi-, che significa ‘a metà, parzialmente’ o ‘quasi’.

Si trova in parole composte derivate direttamente dal latino (semiacerbo, semicircolo) o formate modernamente da sostantivi e aggettivi

asse > semiasse

serio > semiserio

freddo > semifreddo

Lo stesso valore ha anche il prefissoide emi-, dal greco hèmi-, usato soprattutto nel linguaggio tecnico e scientifico

emiciclo (‘spazio semicircolare’), emiembrione (‘embrione parziale’), emisfero (‘mezza sfera’).





SEMICONSONANTI



Le semiconsonanti sono rappresentate da i e u quando sono atone e sono seguite da un’altra vocale.

Si chiamano così perché hanno una durata più breve di una normale vocale e un suono intermedio tra la vocale e la consonante.

Danno origine ai >>>dittonghi ascendenti: ià (piano), uà (guarda), iè (piede), uè (guerra), iò (piove), uò (tuono), iù (fiume), uì (guida).





SEMIVOCALI



Le semivocali sono rappresentate da i e u quando sono atone e sono precedute da un’altra vocale.

Si chiamano così perché hanno una durata più breve di una normale vocale e un suono intermedio tra la vocale e la consonante.

Danno origine ai >>>dittonghi discendenti: ài (mai), àu (auto), èi (sei), èu (neuro), òi (poi), ùi (fui).





SEMMAI O SE MAI?



Entrambe le grafie sono corrette.

Sia semmai, con >>>univerbazione e >>>raddoppiamento sintattico, sia se mai, con grafia separata, possono essere usate nei due valori della parola:

• con valore di avverbio, con il significato di ‘caso mai, tutt’al più’. In questo caso, però, è molto più comune la grafia univerbata semmai

E non dire alla nostra età. Alla tua, semmai (G. Pontiggia, La grande sera)

Ho deciso che sarai tu a chiedermelo, se mai (F. Sanvitale, Madre e figlia)

• con valore di congiunzione, con il significato di ‘qualora’. Introduce la protasi di un >>>periodo ipotetico, sia con il congiuntivo, sia con l’indicativo. In questo caso è molto più comune la grafia separata se mai

tre cose forse colpirebbero un visitatore d’oggi, se mai una simile visita potesse compiersi (S. Vassalli, La chimera)

Il mondo che ha in testa Mucchetti, se mai è esistito non esiste più («Corriere della Sera»)

Gli sarebbe facile far saltare la candidatura Tronchetti, semmai fosse proposta («La Repubblica»).



VEDI ANCHE

congiuntivo

indicativo





SEMPLICI, CONGIUNZIONI vedi CONGIUNZIONI





SEMPLICI, PREPOSIZIONI vedi PREPOSIZIONI





SEMPRE CHE O SEMPRECHÉ?



Sono corrette entrambe le grafie anche se oggi, per introdurre una proposizione >>>condizionale, la forma separata sempre che è nettamente più diffusa della forma sempreché, con >>>univerbazione e >>>accento grafico

le operazioni diventerebbero complesse sempre che l’affondamento non avesse nel frattempo provocato lo sversamento di gasolio («La Repubblica»)

E sempreché un governo Monti veda la luce, Renzi dovrà farsi spazio a colpi di proposte piuttosto che di proclami («La Repubblica»).





SENNONCHÉ, SENONCHÉ O SE NON CHE?



Sono da considerarsi corrette tutte e tre le grafie: sennonché (con >>>univerbazione e >>>raddoppiamento sintattico), senonché (con univerbazione, ma senza raddoppiamento), se non che (con grafia separata)

Sennonché vi sono le seguenti criticità (www.reteprofessionisti.it)

Senonché in tutto questo non s’è più visto un motivo di condanna (M. Calvesi, Caravaggio)

Se non che, in Italia ormai non importa (www.restodelmondo.blogspot.com).





SE NO O SENNÒ?



Sono corrette entrambe le grafie di questo avverbio, che significa ‘altrimenti, in caso contrario’.

Oggi, la forma separata se no è più diffusa di quella con >>>univerbazione e >>>raddoppiamento sintattico sennò

Sennò, perché l’avrebbe fatta venire? (M. Mazzucco, Vita)

Levati la maglietta, se no te la levo io (D. Maraini, Buio).





SENZ’ALTRO O SENZALTRO?



La grafia corretta è senz’altro, con la >>>preposizione impropria senza soggetta a >>>elisione prima del pronome >>>indefinito altro.

La grafia senzaltro, risultato di una indebita >>>univerbazione, è da considerarsi errata.





SE O SÉ?



Si tratta di due >>>omonimi.

• Se, senza accento (dal latino si), è una congiunzione con valore ipotetico

Se avessi un po’ di pazienza, lo capiresti

Se fossi venuto ieri, mi avresti trovato

• Sé, con l’accento acuto (dal latino se), è il pronome personale riflessivo di terza persona

Pensa solo a sé

Di per sé sarebbe una buona idea.



DUBBI

Una diffusa consuetudine vuole che il pronome personale sé perda l’accento davanti all’aggettivo dimostrativo stesso, perché verrebbe meno la possibilità di confonderlo con la congiunzione se.

Tuttavia, non c’è ragione per cui una medesima forma debba essere scritta in un caso con l’accento e in un altro senza; inoltre, il problema della confusione potrebbe sorgere al plurale (se stessi e se stesse sono sequenze nelle quali se può essere congiunzione, in frasi come: se stessi male, ti chiamerei; se stesse a casa, risponderebbe).

È dunque consigliabile, perché più logica ed economica, la forma sé stesso.





SEPARAZIONE, COMPLEMENTO DI vedi ALLONTANAMENTO O SEPARAZIONE, COMPLEMENTO DI





SEPPURE O SE PURE?



Sono corrette entrambe le grafie di questa congiunzione usata per introdurre una proposizione >>>concessiva o >>>condizionale, anche se oggi la forma seppure con >>>univerbazione e >>>raddoppiamento sintattico è nettamente la più diffusa.





SERÒTINO O SEROTÌNO?



La pronuncia corretta di questo aggettivo che significa ‘relativo alla sera, serale’ è seròtino, con la stessa accentazione >>>sdrucciola della parola latina da cui deriva (seròtinum).

La pronuncia serotìno, diffusa ma sconsigliabile, è dovuta a un avanzamento dell’accento sul modello degli aggettivi in -ino come cristallino, salino, saturnino ecc.





SERVILI, VERBI



I verbi servili (detti anche modali) sono verbi che si combinano con un altro verbo di modo infinito per definire una particolare modalità dell’azione, che può essere:

• la possibilità, con il verbo potere

Finalmente posso sedermi a tavola

• la volontà, con il verbo volere

Vuole andare a Roma

• la necessità, con il verbo dovere o, meno frequentemente, avere da

Dobbiamo stare più attenti

Non ho da rimproverarmi niente.



DUBBI

Di solito l’ausiliare è lo stesso del verbo all’infinito

Ho potuto mangiare molto (= ho mangiato)

Sono dovuto tornare (= sono tornato)

Se però l’infinito è un verbo intransitivo, l’ausiliare può anche essere avere

Era potuto andare / Aveva potuto andare (= ero andato)

Se l’infinito è essere, l’ausiliare è avere

Hai dovuto essere bravo

Se l’infinito è passivo, l’ausiliare è avere

Avete voluto essere segnalati

Con i pronomi >>>personali atoni mi, ti, si, ci, vi l’ausiliare è essere se il pronome atono si trova davanti al verbo

Ci siamo potuti sentire

l’ausiliare è avere, se il pronome atono si trova dopo il verbo

Non abbiamo potuto sentirci

I pronomi personali atoni possono essere collocati sia davanti al verbo servile, sia uniti al verbo infinito

lo posso tenere / posso tenerlo

Però se si tratta di un gruppo pronominale, non può essere separato

glieli posso tenere e non gli posso tenerli o li posso tenergli

Se il verbo servile regge due infiniti, si può collocare il pronome davanti al verbo servile

lo devo poter dire

unito al primo verbo infinito

devo poterlo dire

oppure, meno frequentemente, unito al secondo verbo infinito

devo potere dirlo.



USI

Alcune grammatiche considerano verbi servili anche solere (‘essere solito’), sapere (nel significato di ‘essere capace di’), desiderare, osare

Soleva rispondere di no

So risolvere ogni problema.



VEDI ANCHE

avere o essere?

transitivi e intransitivi, verbi

forma attiva, passiva e riflessiva





SETTIMANA PROSSIMA



Negli ultimi anni, si sta diffondendo sempre di più l’espressione settimana prossima, senza articolo

D’accordo, allora ci sentiamo settimana prossima

Originario del Nord Italia, quest’uso – sconsigliabile nello scritto e nel parlato di una certa formalità – nasce probabilmente sul modello di domenica prossima, giovedì scorso, locuzioni >>>avverbiali di tempo che non richiedono l’uso dell’articolo.





SHOCK O CHOC?



Entrambe le grafie di questo >>>prestito dalla lingua inglese sono accettabili.

• Shock mantiene la grafia originaria inglese, ed è la variante più diffusa in italiano

Invece ci si deve lavorare insieme, e lo shock è grande (S. Veronesi, Caos calmo)

• Choc è fedele alla grafia francese (in cui la parola è giunta dall’inglese)

Ho fatto dire dal medico che ero ancora sotto choc (A. Moravia, Boh)

Nello scritto informale, sono diffuse numerose altre varianti, come scioc, shoc o chock, che però sono sconsigliabili

Servizio scioc sugli emo (www.solobari.it).



USI

Mentre per il sostantivo è possibile mantenere le grafie originarie, per i suoi derivati è consigliabile adottare soltanto la grafia adattata al sistema italiano: scioccare, scioccante, scioccato ecc.

Da scioccante denuncia delle mode a sua volta in una moda non più scioccante (R. Ceserani, Raccontare il postmoderno).



VEDI ANCHE

calco





SIA… SIA O SIA… CHE? vedi CORRELATIVE, CONGIUNZIONI





SICCHÉ O SÌ CHE?



La grafia corretta di questa congiunzione è sicché, con >>>univerbazione e >>>raddoppiamento sintattico

Andò verso le librerie e la vastità delle vetrine lo trattenne un momento sicché poté recuperare per decidere qualcosa (P. Volponi, La strada per Roma)

La grafia separata sì che è da considerarsi di uso antiquato, con un’ampia presenza nella tradizione letteraria dei secoli scorsi

Tu ci hai dotati del funesto istinto della vita sì che il mortale non cada (U. Foscolo, Ultime lettere di Jacopo Ortis)

Sì che con grafia separata può corrispondere anche all’unione dell’avverbio sì e della congiunzione che, con il valore di ‘è certo che’

E lì sì che l’ho riconosciuta (S. Veronesi, Caos calmo).





SICCOME O SICCOME CHE?



La forma corretta di questa congiunzione subordinativa >>>causale è siccome

Siccome ho il raffreddore, resto a casa

La forma siccome che, di uso regionale e popolare, ma sconsigliabile nei testi scritti e nel parlato sorvegliato, è modellata su forme come visto che, dato che, considerato che.





SIGLE vedi ACRONIMI





SIGMATICO, PASSATO REMOTO vedi PASSATO REMOTO, INDICATIVO





SILLABA



La sillaba è l’unità fonica minima, autonoma e distinta sotto l’aspetto dell’articolazione e dell’emissione, in cui si possono dividere le parole. La sillaba è formata da un elemento vocalico, che può essere una vocale singola, un >>>dittongo o un >>>trittongo, a cui possono essere associate una o più consonanti, precedenti e/o seguenti.

Le sillabe che terminano in vocale si chiamano aperte o libere

pa-ga-re, a-mo-re, te-ne-ro

quelle che terminano in consonante si chiamano chiuse o implicate

con-trat-to, af-fit-to, per-ples-so

Le parole formate da una sola sillaba si chiamano monosillabi; le parole formate da due o più sillabe si chiamano polisillabi; a loro volta i polisillabi si dividono in bisillabi (parole di due sillabe), trisillabi (parole di tre sillabe) e quadrisillabi (parole di quattro sillabe).





SILLABE, DIVISIONE IN



La divisione in sillabe (detta anche sillabazione) segue diverse regole:

• una vocale iniziale seguita da consonante semplice forma una sillaba

U-di-ne, a-mi-do

• le vocali che formano >>>iato vanno divise, mentre i >>>dittonghi e i >>>trit-tonghi formano un’unica sillaba

mi-a, le-o-ne, ma pia-nu-ra, a-iuo-la

• una consonante semplice forma una sillaba con la vocale che segue (anche x, che foneticamente è consonante doppia, è considerata semplice)

di-to, te-xa-no

• le consonanti finali apostrofate fanno sillaba con la parola seguente

nes-su-n’a-mi-ca, sul-l’al-be-ro

• i gruppi solo grafici (formati con i segni >>>diacritici) costituiscono una sillaba con la vocale che segue

chia-ro, lu-glio, schia-vo

• i gruppi consonantici b, c, d, f, g, p, t, v + l / r formano una sillaba con la vocale che segue

bru-ma, clo-ro, pru-gna

• i gruppi formati da s seguita da una o più consonanti formano una sillaba con la vocale che segue

sto-ri-co, stra-da, mo-struo-so

• i gruppi di due consonanti uguali (e il gruppo cq) si dividono

col-lo, bloc-co, ac-qua-ti-co

• i gruppi formati da due altre consonanti qualsiasi si dividono, secondo la norma che un gruppo non usato all’inizio di una parola del linguaggio corrente va diviso

stan-co, er-ba, al-to

• nei gruppi di tre o più consonanti, di solito la prima consonante appartiene alla sillaba precedente, le altre alla sillaba seguente

sor-pre-sa, ol-tran-zi-sta, sop-pres-sa-ta

se, però, l’unione della seconda e terza (a volte anche quarta) consonante, crea un nesso inesistente, allora la divisione cade tra seconda e terza consonante

feld-spa-to, tung-ste-no

Le parole composte seguono le regole valide per le parole semplici

tran-sa-tlan-ti-co, su-pe-rat-ti-co

tuttavia, si può avere una sillabazione etimologica soprattutto nei composti con dis-, sub-, trans-, iper-, post-, super- la divisione può avvenire tra il prefisso e la base (laddove il prefisso sia nettamente avvertito)

trans-a-tlan-ti-co, su-per-at-ti-co, dis-u-gua-le.



USI

Per ragioni espressive la divisione può essere evidenziata graficamente nel testo anche quando non ci si trova in fine di rigo

«Hai-ca-pi-to?». Silenzio. Dopo qualche secondo aveva esclamato: «Ah! Ho capito» (G. Marconi, Io non scordo)

Quando c’è un apostrofo in fine di rigo, sono permesse diverse soluzioni

del-l’a- // more-re, dell’ // a-mo-re, del- // l’a-mo-re

da evitare invece la soluzione dello // amore con la reintegrazione della vocale elisa che darebbe vita a una sequenza (dello + parola che comincia per vocale) oggi inaccettabile.





SIMBOLI



I simboli sono segni convenzionali usati per indicare in modo sintetico e visivo un oggetto, un concetto, una funzione, un’idea; tra i più diffusi nell’italiano contemporaneo c’è il simbolo >>>@ (detto anche a commerciale o chiocciola), usata nelle nuove scritture informatiche.

Altri simboli sono legati a usi più specifici e tecnici; tra i più comuni si possono citare:

• €, che indica l’euro

Questo libro costa 15 €

• ©, che indica il copyright (il diritto d’autore) di un prodotto

© Mario Rossi

• ®, che indica un marchio registrato e si pone in apice; l’equivalente internazionale è ™ (trade mark)

Coca Cola®

• $, che indica il dollaro statunitense, ma anche altre valute internazionali

Vale 40 $.



USI

Nell’ambito delle nuove scritture informatiche (e-mail, SMS, chat, blog e social network), sono molto diffusi i cosiddetti emoticon (dall’inglese emotion ‘emozione’ e icon ‘icona’), simboli ottenuti soprattutto con i segni di >>>punteggiatura che riproducono in maniera stilizzata le espressioni facciali e servono a comunicare sinteticamente uno stato d’animo

Oggi sono proprio felice :-)

Che tristezza… :-(

Ehi, come butta?!? ;-)

Frequentissimi nelle scritture telematiche, sono assolutamente da evitare in qualsiasi altro tipo di testo.



VEDI ANCHE

simboli matematici





SIMBOLI MATEMATICI



I simboli matematici più comunemente usati nell’italiano scritto sono, oltre alle cifre numeriche, quelli delle principali operazioni aritmetiche: – (meno), + (più), x (per), ÷ (diviso), = (uguale), % (simbolo della percentuale).

Si usano soltanto in contesti tecnici e scientifici

Risolviamo l’equazione 2b(3x – 1) + x = 4bx – 3(a – 2x) (A. Caputi, R. Manni, S. Spirito, Algebra e geometria)

In tutti gli altri casi si usa la parola corrispondente.

Solo per le percentuali sono possibili tre alternative

il 70% / il 70 percento / il 70 per cento.



USI

I simboli matematici sono molto diffusi come >>>abbreviazioni, tradizionalmente negli appunti e in altri tipi di scrittura privata o confidenziale; oggi sono comuni nelle nuove scritture informatiche (e-mail, SMS, chat, blog e social network), ma sono decisamente sconsigliabili in qualsiasi altro tipo di testo

Arriverò + o – verso le 11

xché non t fai sentire?





SINGOLARE, NOMI PRIVI DEL vedi DIFETTIVI, NOMI





-SIONE O -ZIONE?



I nomi che derivano da parole latine in -sionem terminano in -sione

astensione (dal latino abstensionem)

estensione (dal latino extensionem)

collusione (dal latino collusionem)

Quelli che derivano da parole latine in -tionem finiscono in -zione

contrazione (dal latino contractionem)

intuizione (dal latino intuitionem)

invenzione (dal latino inventionem)

L’unico modo per essere certi della forma corretta di una di queste parole è controllare su un dizionario. Un primo orientamento può venire però da una sorta di regola empirica:

• si ha di solito la forma in -zione quando il sostantivo ha un participio, un aggettivo o un altro nome corrispondenti in t

ammirazione (ammirato), correzione (corretto), elezione (eletto), menzione (mente)

• si ha invece la foma in -sione, quando il sostantivo ha un participio, un aggettivo o un altro nome corrispondenti in s

confusione (confuso), immersione (immerso), fusione (fuso), illusione (illuso)

Non seguono, però, questa regola astensione, contorsione, estorsione e tutti i nomi derivati dal verbo torcere.



VEDI ANCHE

z o zz?





SI O SÌ?



Si tratta di due >>>omonimi.

• Si, senza accento (dal latino se), è il pronome riflessivo atono di 3a persona

Si è messo in malattia

• Sì, con l’accento grave (dal latino sic), è l’avverbio di affermazione

Hai risposto di sì.





SODDISFARE vedi DISFARE, SODDISFARE





SOGGETTIVE, PROPOSIZIONI



Nell’analisi del periodo, le proposizioni soggettive sono proposizioni subordinate >>>completive che svolgono, per così dire, la funzione di soggetto della proposizione reggente (>>>principali, proposizioni).

Le proposizioni soggettive si costruiscono in maniera diversa a seconda che siano esplicite o implicite.

• In forma esplicita sono introdotte dalla congiunzione che, e hanno il verbo all’indicativo, al congiuntivo o al condizionale

Risulta che Marco è arrivato primo

Sembra che sia tutto a posto

Si sapeva che sarebbe andata così

• In forma implicita, invece, presentano il verbo all’infinito e possono essere introdotte dalla preposizione di oppure non essere precedute da nessuna preposizione

Succede di star male

Bisogna aiutarsi tra fratelli.



USI

Come nelle proposizioni >>>oggettive, l’uso dell’indicativo e del congiuntivo non rispecchia solo una contrapposizione tra oggettività e soggettività, tra certezza e mera opinione personale

Si dice che è inglese (= è un fatto certo)

Si dice che sia inglese (= non è un fatto certo, è un’opinione)

ma anche una tendenza a un uso più popolare e parlato rispetto a un uso più formale e letterario

Si dice che è puro moralismo (www.forumalfemminile.com)

In ogni caso, si costruiscono con il congiuntivo soprattutto i verbi che indicano un’apparenza (sembrare, parere, apparire ecc.), una necessità, un bisogno (bisognare, occorrere ecc.), uno stato d’animo (piacere, dispiacere, stupire ecc.)

Sembra che il sole sia più luminoso del solito

Occorreva che tu facessi attenzione

Mi dispiace che Giuseppe non sia venuto

Si costruiscono di solito con l’indicativo i verbi che indicano un fatto certo, una constatazione (risultare, constare ecc.), le espressioni impersonali si sa, si dice, si vede ecc., le costruzioni con il verbo essere + aggettivo o sostantivo

Ci risulta che è assente

Si vedeva che stava male

È chiaro che questa squadra vincerà lo scudetto

In un registro più vicino al parlato, con il verbo al congiuntivo o al condizionale, si può omettere la congiunzione che

Risulta stia meglio

Si pensava sareste arrivati subito.





SOGGETTO



Nell’analisi logica, il soggetto (dal latino subiectum ‘che sta sotto, che è alla base’) è l’elemento della frase a cui si riferisce il predicato, con il quale concorda nel numero, nella persona e nel genere. Può indicare:

• la persona o la cosa che compie l’azione nelle frasi con verbo attivo

Renzo ama Lucia

Il martello colpì il chiodo

• la persona o la cosa che subisce l’azione nelle frasi con verbo passivo o riflessivo

Luca si fa la barba

La casa è stata arredata molto bene da Anna

• la persona o la cosa a cui è riferita una qualità, una condizione nelle frasi con predicato nominale

I tuoi colleghi sono molto gentili

Quell’auto è elettrica

Qualsiasi categoria grammaticale può svolgere la funzione di soggetto; quelle più usate sono il nome e il pronome

Chiara si sveglia presto

Lui lava sempre i piatti

ma anche l’aggettivo sostantivato, l’infinito sostantivato e la proposizione >>> soggettiva

Il bello regnava nel Rinascimento

Scrivere è la mia attività preferita

È giusto che studi

Perfino l’articolo, la preposizione, la congiunzione, l’avverbio e l’interiezione possono fare da soggetto, in frasi in cui si parla della loro funzione grammaticale (allora per maggiore chiarezza vengono messi tra virgolette o in corsivo)

«La» è l’articolo femminile

«Per» è usato nel complemento di mezzo

E si può usare anche a inizio di frase

Troppo è un avverbio molto diffuso

Oh può esprimere sorpresa

Il soggetto grammaticale è il soggetto della frase dal punto di vista della grammatica e dell’analisi logica

Maradona calciò il pallone (Maradona = soggetto; calciò = predicato verbale; il pallone = complemento oggetto)

Il soggetto logico è invece il soggetto che di fatto compie l’azione (e può anche non coincidere con il soggetto grammaticale)

Giulio ama la musica (= il soggetto grammaticale e il soggetto logico coincidono: Giulio)

a Giulio piace la musica (= il soggetto logico è Giulio, quello grammaticale è la musica)

Il soggetto può essere sottinteso in diversi casi:

• quando è un pronome personale

Resto a casa

Andate a riposarvi

• quando emerge dal contesto complessivo

Luca era felice. Il sole stava per tramontare sulla città e chiamò un taxi

• in una sequenza di proposizioni con lo stesso soggetto

Carlo si presentò in orario, controllò la situazione, telefonò a Luigi e infine prese la decisione.



USI

Di solito il soggetto si trova prima del verbo, ma in alcuni casi può anche essere messo dopo:

• per evidenziare il soggetto

È stato Carlo

• nelle frasi ottative e volitive

Ti sia leggera la terra

• nelle frasi esclamative

Com’è bello Brad Pitt!

• nella frasi interrogative, soprattutto dirette

Ti è piaciuto il regalo?

• dopo la fine della battuta del discorso diretto

«Fa’ attenzione» diceva spesso mio padre.



STORIA

Nella tradizione letteraria dei secoli scorsi era molto frequente posporre il soggetto al verbo

Movesi il vecchierel canuto e bianco (F. Petrarca, Canzoniere).



VEDI ANCHE

forma attiva, passiva e riflessiva

predicato nominale

predicato verbale





SOGNIAMO O SOGNAMO? vedi -GNARE, VERBI IN





SOLERE vedi DIFETTIVI, VERBI





SOPRA O SOPRA A?



Quando l’avverbio sopra è usato in funzione preposizionale, è preferibile usare la forma sopra senza la preposizione a

Sopra il tavolo c’è un vassoio

Il cielo sopra Berlino

La forma sopra a non è da considerarsi scorretta, ma piuttosto colloquiale e informale

Sopra al mio tavolo della cucina (www.facebook.com)

Prima di un pronome >>>personale tonico, si preferisce usare la forma sopra di

E godersi il cielo sopra di noi (P. Turci, Il cielo sopra di noi).



VEDI ANCHE

preposizioni





SOPRA-, SOVRA-



È un >>>prefisso derivato dal latino supra e indica superiorità, eccesso, ma anche – in senso proprio – una ‘posizione superiore, in alto’.

Si trova in parole composte derivate dal latino (sopravvivere, sovrabbondanza) o formate modernamente da sostantivi, aggettivi e verbi

popolamento> sovrappopolamento

naturale> soprannaturale

eccitare> sovreccitare

Il prefisso può conferire valore di superlativo all’aggettivo a cui si combina

fino> sopraffino (= molto fino).



USI

Di norma dopo sopra- e sovra- si ha il >>>raddoppiamento sintattico della consonante con cui inizia la parola seguente

sovra + porre> sovrapporre

sopra + naturale> soprannaturale

sopra + tutto> soprattutto

Questa regola, che è pressoché assoluta per le parole più diffuse e più antiche, non è sempre seguita per composti moderni e per molti termini tecnici

sopracomposto, sopracornice, soprarenale, sovratensione

A volte sono accettate entrambe le grafie

sopralluogo / sopraluogo

soprattassa / sopratassa

sopravvalutare / sopravalutare

Davanti a una parola che comincia con vocale, si ha spesso l’elisione della -a finale di sopra- o sovra-

sovreccitare, sovrumano

Tuttavia, per alcuni composti sono adoperate anche le forme intere

sopraelevare, sovraesposto

Quanto all’uso dell’una o dell’altra delle due varianti sopra- e sovra-, non esiste una norma assoluta, tranne quella basata sull’uso, verificabile attraverso la consultazione del vocabolario. Ci sono parole in cui oggi è obbligatorio l’uso di sopra-

soprammobile, soprannome, soprattutto

e altre in cui oggi è obbligatorio l’uso di sovra-

sovrumano, sovrapporre, sovrabbondanza

Ciò non toglie che in passato fossero diffuse forme come soprumano, soprapporre, soprabbondanza, oggi sentite come irrimediabilmente antiquate.

In altri casi, invece, sono possibili entrambe le forme, magari con una preferenza determinata dall’uso

sovraccarico (più frequente) / sopraccarico (meno frequente)

sovrastare (più frequente) / soprastare (meno frequente)

soprannaturale (più frequente) / sovrannaturale (meno frequente)

Infine in altri casi sono accettate più forme

soprintendere / sopraintendere / sovrintendere / sovraintendere.





SOPRATTUTTO O SOPRATUTTO?



La forma corretta è soprattutto, con il >>>raddoppiamento sintattico, come previsto dalla norma generale.

La forma sopratutto, abbastanza diffusa, è da considerarsi scorretta, ed è dovuta all’influenza di forme come dopotutto, oltretutto ecc.





SOSTANTIVATI, AGGETTIVI



Gli aggettivi sostantivati (detti anche nominalizzati) sono aggettivi che assumono la funzione di nome.

Sono preceduti dall’articolo >>>determinativo o >>>indeterminativo, o da un altro elemento come un aggettivo >>>numerale, >>>dimostrativo, >>>indefinito

Il buono, il brutto, il cattivo

Un ricco va a Montecarlo

Questi giovani sono incorreggibili

Certi studiosi sono antipatici

L’aggettivo sostantivato maschile può sostituire un nome astratto

il giusto (= ciò che è giusto, la giustizia)

il buono (= ciò che è buono, la bontà)

il bello (= ciò che è bello, la bellezza)

In molti casi l’aggettivo sostantivato si ottiene con l’omissione del nome

la destra (= la mano destra)

il sinistro (= il piede sinistro)

il Neolitico (= il periodo neolitico)

il Pavese (= il territorio pavese)

una retta (= una linea retta)

la mobile (= la squadra mobile)

Naturalmente si può combinare con un aggettivo qualificativo, che segue o precede

Quel simpatico povero sta all’angolo della via

Un ricco generoso non è così frequente.



STORIA

In numerosi casi il valore originario di aggettivo si è perso con l’uso e non viene più avvertito

il giornale (= il foglio giornale, cioè ‘quotidiano’)

la capitale (= la città capitale, cioè ‘più importante’)

il mobile (= l’arredo mobile, cioè ‘che può essere spostato’)

il sonnifero (= il medicinale sonnifero, cioè ‘che aiuta a prendere sonno’).





SOSTANTIVATO, INFINITO vedi INFINITO





SOSTANTIVI vedi NOMI





SOTTO-



È un >>>prefisso derivato dal latino subtus. Indica una posizione inferiore, in senso sia proprio, sia figurato.

Si trova in parole >>>composte formate modernamente da sostantivi, aggettivi e verbi

suolo > sottosuolo

cutaneo > sottocutaneo

mettere > sottomettere

La vocale finale -o del prefisso può cadere davanti alla vocale iniziale del secondo elemento

aceto > sottaceto

intendere> sottintendere

oppure si può conservare

ascella > sottoascella

alimentare > sottoalimentare.





SOTTO O SOTTO A?



Sono corrette entrambe le forme

Il gatto si era nascosto sotto il tavolo

La valigia è sotto al letto

Prima di un pronome >>>personale tonico, la sequenza preferibile è sotto di

Con la terra sotto di me / l’aereo sembra fermo (Nek, Con la terra sotto di me).





SOTTO TERRA O SOTTOTERRA?



Sono corrette entrambe le grafie, sia quella separata sotto terra sia quella con >>>univerbazione sottoterra

Vecchie leggende che tornavano con la tenebrosa insistenza di ciò che sta sottoterra (S. Nievo, Le isole del paradiso)

faceva un fracasso strano, come un tuono ma sotto terra (P. Levi, La chiave a stella)

Come in altre espressioni simili (sotto voce / sottovoce, sotto vuoto / sottovuoto e così via), la grafia è dovuta alla diversa funzione grammaticale di sotto: preposizione in sotto terra (che è un complemento di stato in luogo); prefisso in sottoterra (che è un avverbio).





SPECIE O SPECI?



Il plurale del sostantivo femminile specie è specie, perché si tratta di un nome invariabile (>>>invariabili, nomi e aggettivi) proveniente dal latino speciem (al plurale species)

L’emergenza continua: a rischio molte specie di pesci (www.wwf.it)

Vi sono molte specie di narcisismi (P. Citati, Tolstoj)

La forma speci, scorretta, è formata sul modello dei nomi femminili in -e (la tigre > le tigri) ed è molto frequente nell’uso

è possibile visitare il parco naturale Ucka che è costituito da molte speci animali e vegetali protette (www.adria24.it).



VEDI ANCHE

genere dei nomi





SPECIFICAZIONE, COMPLEMENTO DI



Nell’analisi logica, il complemento di specificazione indica una persona, un oggetto o un fatto che servono a specificare, precisare meglio il significato della parola da cui dipende. Può istituire numerosi tipi di rapporti: i più comuni sono quello attributivo (la luce del giorno), di possesso (la casa di Franco), di parentela (la madre di Giulio), di pertinenza (questo è compito della polizia) ecc. È introdotto dalla preposizione di

Il computer di Luigi non funziona più

Il frutto della mela è sano

Il complemento di specificazione può avere una funzione soggettiva, quando indica il >>>soggetto logico della frase

L’amore di Carlo è eccezionale (= Carlo ama)

oppure una funzione oggettiva, quando indica l’oggetto che subisce l’azione

Lo facciamo per paura di Carlo (= noi temiamo Carlo).



VEDI ANCHE

genere dei nomi





SPEGNERE O SPENGERE?



Entrambe le forme, derivanti dal latino expingere, sono corrette.

Tuttavia, spegnere è ampiamente diffusa in tutta Italia, mentre spengere è usata soltanto in Toscana.

È significativo che anche uno scrittore molto attento al modello toscano come Alessandro Manzoni abbia preferito la forma spegnere

Non che spegnesse nell’animo quella molesta pietà (A. Manzoni, I promessi sposi).





SPEZZATA, FRASE vedi SCISSA, FRASE





SPREGIATIVI, SUFFISSI vedi PEGGIORATIVI, SUFFISSI





STA, STA’ O STÀ?



Sta e sta’ sono >>>omonimi.

• Sta, senza apostrofo né accento, è la 3a persona dell’indicativo presente del verbo stare

Carlo sta proprio bene

• In qualche caso sta può essere anche la forma ridotta dell’aggettivo >>>dimostrativo questa (scritta molto più spesso con l’apostrofo iniziale: ’sta)

Sta squadra non mi convince…

• Sta’, con l’apostrofo finale, è la 2a persona dell’imperativo del verbo stare (>>>troncamento di stai)

Sta’ più attento!

Invece la grafia stà, con l’accento, che talvolta si incontra sia per l’indicativo, sia per l’imperativo, è in entrambi i casi una grafia errata (come fà o dò): non c’è bisogno dell’accento, perché non c’è possibilità di confonderla con nessun’altra forma.

Uno -stà accentato si usa soltanto come desinenza in alcuni composti di stare, secondo la regola per cui l’accento grafico è obbligatorio nelle parole composte accentate sull’ultima sillaba, anche se l’ultima parola – da sola – andrebbe scritta senza accento

ristà (voce del verbo ristare), sottostà (voce del verbo sottostare).



USI

Per la 2a persona dell’imperativo è possibile usare, accanto alla forma sta’, anche la forma piena stai

Stai attento, Luccio! (M. Soldati, La busta arancione).



STORIA

Come nel caso di da’, fa’ e va’, l’imperativo sta’ con l’apostrofo ha sostituito la forma sta (dal latino classico sta) in uso ancora nel secolo scorso. Inizialmente, si è usata la forma dell’indicativo stai; poi, secondo la tendenza toscana a ridurre il >>>dittongo ai, si è giunti a sta’.



VEDI ANCHE

accento

apostrofo

do o dò?

fa, fa’ o fà?





STATO IN LUOGO, COMPLEMENTO DI



Nell’analisi logica, il complemento di stato in luogo indica il luogo in cui avviene un’azione, accade un fatto, o si trova una persona o un oggetto.

Di solito è introdotto da verbi che indicano quiete e permanenza (essere, trovarsi, rimanere, restare) e dalle preposizioni in, a, da, su, per, tra, sopra, sotto, fuori, dentro e dalle locuzioni preposizionali nei dintorni di, nei pressi di, vicino a, accanto a e così via

Mi trovavo a Roma

Restiamo in camera

L’appuntamento è da Cesare.



VEDI ANCHE

luogo, complemento di





STIMA, COMPLEMENTO DI vedi PREZZO O STIMA, COMPLEMENTO DI





STRA-



È un >>>prefisso derivato dal latino extra. Indica perlopiù una condizione eccezionale, ma anche una posizione esterna.

Si trova in parole composte derivate dal latino (straordinario, stravagante) o formate modernamente da sostantivi, aggettivi e verbi

vizio > stravizio

ricco > straricco

fare > strafare.



USI

Nell’uso parlato e informale, il prefisso conferisce valore di superlativo all’aggettivo a cui si combina

Stramitico Catania (www.frasidamore.net)

Spesso nell’uso comune il valore di superlativo è molto attenuato, tanto che oggi si sentono e si leggono spesso frasi in cui il composto con stra- è impropriamente usato per costruire un superlativo relativo o un comparativo

Setter strabellissimo cerca casa a Trento (www.annunci.ebay.it).



VEDI ANCHE

grado degli aggettivi





STRANIERI, NOMI vedi PRESTITI





STRATEGO O STRATEGA?



Entrambe le forme sono corrette, ma rispondono a diverse sfumature di significato.

• Stratego, sostantivo maschile derivato dal latino strategum (a sua volta dal greco strategòs), è un termine storico usato per indicare un comandante militare dell’antica Grecia o un funzionario imperiale bizantino.

Anche Callia, lo stratego ucciso in combattimento a Potidea, aveva appreso la dialettica alla scuola di Zenone di Elea (M. A. Levi, Pericle e la democrazia ateniese)

• Stratega, sostantivo maschile derivato dal latino strategum (a sua volta dal greco strategòs) e terminante in -a per influenza di parole di origine greca come atleta, esegeta, maratoneta, indica un esperto di strategia militare o, per estensione, chi è abile nel trovare soluzioni astute

A dispetto di quanto si crede, [il polpo] ha un’intelligenza sopraffina, è attento, si muove con cautela, è un vero stratega (www.ischiacity.it).





STRUMENTO, COMPLEMENTO DI vedi MEZZO O STRUMENTO, COMPLEMENTO DI





SU



La preposizione semplice su può presentarsi in diverse forme.

Quando si trova prima di un articolo determinativo, si fonde con l’articolo, dando origine alle preposizioni articolate sul, sullo, sulla, sui, sugli, sulle

La preposizione su può svolgere diverse funzioni:

• collegare due elementi della stessa frase, introducendo diversi tipi di complementi indiretti

Il libro si trova sul tavolo (= complemento di >>>stato in luogo)

Si lanciò sull’albero (= complemento di >>>moto a luogo)

Passò sul confine (= complemento di >>>moto per luogo)

Torte fatte su ordinazione (= complemento di >>>modo o maniera)

La lezione sarà sui numeri primi (= complemento di >>>argomento)

Uno su mille ce la fa (= complemento >>>distributivo)

Arrivò sul tardi (= complemento di >>>tempo determinato)

Ci impiegherò sui tre giorni (= complemento di >>>tempo continuato)

Un pranzo sui 30 euro (= complemento di >>>prezzo o stima)

Peserò sui settanta chili (= complemento di >>>peso o misura)

Un attore sulla quarantina (= complemento di >>>età)

• collegare due frasi distinte, introducendo delle proposizioni implicite

Domani arriverà sul far della sera (= proposizione >>>temporale implicita).



DUBBI

La grafia sù con accento, anche se abbastanza diffusa, è scorretta e ingiustificata, perché non c’è possibilità di confusione con >>>omografi.

La grafia nasce probabilmente dall’influsso dell’avverbio giù, che invece si scrive correttamente con l’accento.





SUB-



È un >>>prefisso derivato dal latino sub, che indica una posizione inferiore, sia in senso proprio, sia figurato.

Si trova in parole composte derivate dal latino (subentrare, subordinare, subalterno) o formate modernamente da sostantivi, aggettivi e verbi

strato> substrato

acqueo > subacqueo

delegare > subdelegare.





SUBORDINATE, PROPOSIZIONI



Le proposizioni subordinate (dette anche secondarie) sono frasi dipendenti logicamente e grammaticalmente da un’altra, che può essere autonoma (ed è chiamata allora proposizione >>>principale) o a sua volta subordinata (ed è chiamata allora proposizione reggente o sovraordinata).

Questo rapporto di dipendenza può essere introdotto:

• tramite >>>congiunzioni subordinative e preposizioni di vario genere

Se pioverà, sarò molto contento per l’orto

La sonda volò sulla zona per studiare la situazione

• tramite pronomi e avverbi subordinanti di vario tipo

Si chiese cosa stesse facendo

Sto così bene da voler nuotare un po’

Questa dipendenza può essere espressa in due modi:

• in forma esplicita con un verbo di modo finito all’indicativo, congiuntivo o condizionale

So che ha ragione

Se fossi a casa, saresti meglio

Speravamo che sareste venuti

• in forma implicita con un verbo di modo indefinito all’infinito, participio o gerundio

Pensava di studiare

Giunto al sicuro, telefonò

Proseguì facendo finta di niente

A seconda della funzione, le proposizioni subordinate sono di vari modi:





SUBORDINATIVE, CONGIUNZIONI vedi CONGIUNZIONI





SUBORDINAZIONE vedi IPOTASSI





SUCCEDUTO O SUCCESSO?



Entrambe le forme sono corrette per il >>>participio passato del verbo succedere.

• Succeduto, forma debole del participio in -uto, è usato di solito con il significato di ‘subentrato’

Gli è succeduto sul trono il figlio

• Successo, forma forte del participio, è usato di solito con il significato di ‘accaduto’

Cos’era successo di tanto grave?

ma può essere usato, più raramente, anche con il significato di ‘subentrato’

Il procuratore imperiale era successo al re tribale dei Taurisci (S. Mazzarino, L’impero romano)

Sancho II il Forte era successo al padre Ferdinando I sul trono di Castiglia (it.wikipedia.org).





SUCCUBO O SUCCUBE?



Entrambe le forme sono accettabili e possono essere usate con il valore originario di ‘spirito demoniaco’, oggi raro, o con quello più comune di aggettivo indicante ‘che è sottomesso al volere di un altro’ (o sostantivo indicante ‘persona sottomessa, schiavo’).

• Succubo risulta più vicino all’etimo latino (il femminile sùccubam ‘concubina’) ma oggi è meno diffuso e può essere percepito come letterario e formale

Ero il suo succubo, il suo esecutore (A. Moravia, Io e lui)

• Succube è modellato sul francese succube, ed è la forma nettamente più diffusa nell’italiano contemporaneo

Ne è sempre stato succube (S. Veronesi, Caos calmo).





SUFFICIENTE O SUFFICENTE?



La grafia corretta è sufficiente, con la i.

La i, che non si pronuncia, in questo caso non ha neanche la funzione di indicare la corretta pronuncia di c (che davanti a e si leggerebbe comunque con lo stesso suono di cena): la sua conservazione si deve solo al prestigio del modello latino (sufficientem).



VEDI ANCHE

ce o cie, ge o gie, sce o scie?





SUFFISSI



I suffissi sono elementi che si combinano alla base delle parole per crearne di nuove. La suffissazione è una delle principali risorse per l’arricchimento del lessico, ed è operante a partire da diverse basi. Si possono avere:

• sostantivi derivanti da sostantivi, aggettivi, avverbi e verbi, attraverso suffissi detti nominali denominali (-aio, -iato, -ista), nominali deaggettivali (-izia, -ezza) e deavverbiali (-ismo), nominali deverbali (-aggio, -mento, -enza, -azione)

birra > birraio

scienza > scienziato

opinione > opinionista

duro> durezza

pressappoco > pressappochismo

fissare > fissaggio

cambiare > cambiamento

conoscere > conoscenza

• aggettivi derivanti da sostantivi e verbi attraverso suffissi detti aggettivali denominali (-are, -esco, -oso, -ale), aggettivali deverbali (-evole, -ibile, -abile)

luna> lunare

Boccaccio > boccaccesco

noia> noioso

lodare> lodevole

udire > udibile

lavorare > lavorabile

• verbi derivanti da sostantivi, aggettivi e avverbi attraverso suffissi detti verbali denominali (-ificare, -izzare), verbali deaggettivali (-eggiare), verbali deavverbiali (-eggiare)

persona > personificare

réclame > reclamizzare

rosso > rosseggiare

indietro > indietreggiare

• avverbi derivanti da sostantivi e aggettivi attraverso suffissi detti avverbiali (-mente, -oni)

chimica > chimicamente

folle > follemente

gatto > gattoni

Inoltre, i suffissi concorrono nella formazione di verbi parasintetici a partire da un sostantivo o da un aggettivo

occhio > adocchiare

bianco > sbiancare

I suffissi sono usati anche in un particolare tipo di derivazione di nomi, aggettivi e verbi: la creazione di parole alterate.



VEDI ANCHE

alterazione

causativi, suffissi

derivate, parole

diminutivi, suffissi

peggiorativi, suffissi

vezzeggiativi, suffissi





SUFFISSI ALTERATIVI DEI VERBI



Nella formazione di parole alterate, i suffissi alterativi dei verbi sono suffissi specifici, diversi da quelli che si usano per l’alterazione dei nomi e degli aggettivi, che modificano il significato fondamentale di un verbo, conferendo una serie di sfumature.

• I suffissi -ettare, -ottare indicano attenuazione

fischiare > fischiettare

parlare > parlottare

• I suffissi -icchiare, -acchiare, -ucchiare indicano intermittenza, mancanza di continuità o intensità, con possibili sfumature negative

cantare > canticchiare

vivere > vivacchiare

leggere > leggiucchiare

• I suffissi -ellare, -erellare, -arellare indicano intermittenza, mancanza di continuità o intensità

giocare> giocherellare

saltare > saltellare, saltarellare.



VEDI ANCHE

alterazione

verbi alterati





SUFFISSI ZERO, DERIVATI A



I derivati a suffisso zero (detti anche a derivazione immediata) sono parole >>>derivate formate senza il ricorso ad alcun suffisso; si tratta soprattutto di nomi astratti che derivano da un verbo

abbandonare > abbandono

rettificare > rettifica

scorporare> scorporo.





SUFFISSOIDI



I suffissoidi sono il secondo elemento di parole >>>composte. Si tratta di elementi di provenienza greca e latina, che in origine erano delle parole autonome. Tra i più usati ci sono:





SUPER-



È un >>>prefisso derivato dal latino super e indica una condizione di superiorità, eccezionalità, eccesso. Si trova in parole composte derivate dal latino (superficie, superfluo) o formate modernamente da sostantivi, aggettivi e verbi

eroe > supereroe

sonico > supersonico

valutare > supervalutare.



USI

Nell’uso parlato e informale, il prefisso conferisce valore di superlativo all’aggettivo a cui si combina

Le tifose e il bomber superbello («Corriere della Sera»)

Spesso nell’uso comune il valore di superlativo è molto attenuato, tanto che oggi si sentono e si leggono spesso frasi in cui il composto con super- è impropriamente usato per costruire un superlativo relativo o un comparativo

Lo trovate anche voi superbellissimo (www.it.answers.yahoo.com)

Nello scritto, tra super- e il secondo elemento composto di solito non si usa il >>>trattino, però lo si può trovare soprattutto in neologismi

Amalfi punta al super-bonus (www.ilsole24ore.com)

È possibile anche la grafia separata

Un super ricchissimo spettacolo (www.piroweb.it)

L’uso è oscillante, soprattutto nel linguaggio giornalistico e parlato.

Inoltre, nel linguaggio giornalistico e parlato si può usare anche autonomamente come aggettivo

Mazzarri: Il City è super ma possiamo fargli male (www.repubblica.it)

oppure come sostantivo per indicare la benzina

La super sfiora 1.70 (www.ilrestodelcarlino.it).





SUPERLATIVI, AGGETTIVI vedi GRADO DEGLI AGGETTIVI





SVANTAGGIO, COMPLEMENTO DI vedi VANTAGGIO E SVANTAGGIO, COMPLEMENTI DI





T





TALORA O TAL’ORA?



La grafia corrente nell’italiano contemporaneo è talora (‘a volte’), con >>>univerbazione

Ragazzi, quasi ancora bambini, molto difficili, con famiglie ancora più difficili, talora con precedenti penali («La Repubblica»)

Anticamente era diffusa anche la forma talor, con >>>troncamento

Talor risponde e talor non fa motto (F. Petrarca, Canzoniere).





TAVOLO O TAVOLA?



Sono due parole di genere diverso che derivano dallo stesso etimo latino tabulam ‘asse di legno’.

• Il maschile tavolo è la forma più comune, e spesso esclusiva, per tavola nel significato generico di ‘mobile’

tavolo da lavoro

tavolo da gioco

tavolo da disegno

Nel linguaggio giornalistico si usa tavolo per indicare un incontro tra rappresentanti di organismi istituzionali o sindacali con lo scopo di cercare un accordo risolutivo su questioni della massima importanza

Siamo pronti a tornare al tavolo del negoziato sulla base della legalità internazionale e della fine dell’attività degli insediamenti («La Repubblica»).

• Il femminile tavola invece può indicare un’asse di legno o di un altro materiale, di forma perlopiù rettangolare e di spessore limitato, che può avere differenti usi

Il falegname sta piallando una tavola

Senza ulteriori determinazioni indica la tavola attorno alla quale ci si siede per consumare i pasti

Aggiungi un posto a tavola che c’è un amico in più (P. Garinei e S. Giovannini, Aggiungi un posto a tavola)

Il plurale tavole è spesso usato per indicare un tavolato, cioè un insieme di tavole tra loro connesse in piano

Calcare le tavole del palcoscenico (= in senso figurato, recitare a teatro).



VEDI ANCHE

alternanza di genere e di significato

genere dei nomi





-TECA



È un >>>suffissoide derivato dal greco theke ‘ripostiglio, deposito’ e usato con il significato di ‘collezione, raccolta, custodia’ in parole derivate direttamente dal greco

biblioteca (‘raccolta di libri per consultazione, lettura, studio’)

pinacoteca (‘galleria in cui sono raccolte ed esposte opere di pittura’)

o formate modernamente

emeroteca (‘raccolta di giornali e periodici per consultazione e lettura’)

enoteca (‘raccolta di bottiglie di vini pregiati di vario tipo’)

ludoteca (‘locale attrezzato per raccogliere e conservare giocattoli e altri mezzi ricreativi’)

videoteca (‘collezione, raccolta di videocassette e DVD’)

Infine in alcuni composti della terminologia scientifica, -teca compare anche con il significato che ha in zoologia e in botanica, e cioè ‘rivestimento di varia natura che circonda un organo o un intero organismo’

idroteca

sporoteca.





TELE-



È un >>>prefissoide derivato dal greco tele ‘lontano’ che ha come primo significato ‘da lontano’ e si riferisce a operazioni che avvengono a distanza. È usato soprattutto in parole di formazione moderna, del linguaggio scientifico e tecnico

telescopio (‘strumento per l’osservazione di oggetti distanti’)

telelavoro (‘lavoro effettuato a distanza grazie all’utilizzo di sistemi di comunicazione’)

telecomunicazione (‘procedimento che permette di far pervenire a un destinatario un’informazione utilizzando un sistema di trasmissione’)

Due composti di tele- hanno avuto particolare importanza e diffusione, dando vita a loro volta a composti in cui tele- ha assunto un nuovo significato, indipendente da quello originario:

• telefono, con composti in cui tele- significa ‘relativo al telefono o in generale al servizio telefonico’; oggi con questo significato tele- è poco usato, ma fino a pochi decenni fa è stato molto produttivo

teleselezione

telespia

telesportello (‘sportello telefonico’)

• televisione, con nuovi composti in cui tele- significa ‘relativo alla televisione’

telecronista

telediffusione

telefilm

telegiornale

telespettatore

teleschermo

Nella terminologia medica più recente, il prefissoide tele- si riferisce soprattutto alla telemedicina (cioè alla medicina realizzata dal medico lontano dal paziente grazie a strumenti di comunicazione), in cui tele- ritorna all’originario significato di ‘a distanza’

telechirurgia

teledialisi.



VEDI ANCHE

prefissi





TELEFONARE



Il verbo telefonare ha diversi significati, a cui corrispondono proprietà sintattiche diverse:

• con il significato di ‘comunicare, parlare per mezzo del telefono’ è un verbo intransitivo, con ausiliare avere

A che ora posso telefonarti?

Mi ha telefonato mio fratello per dirmi che Gianni e Roberta si sposano

• detto di due persone, con il significato di ‘chiamarsi e parlare per telefono l’una con l’altra’ è un verbo >>>riflessivo reciproco

Io e mia madre ci telefoniamo spesso

• nel linguaggio colloquiale può essere usato anche come verbo transitivo con il significato di ‘comunicare qualcosa a qualcuno per telefono’

Cos’è che mi volevi telefonare?

Appena puoi, telefonami l’esito dell’esame.



VEDI ANCHE

transitivi e intransitivi, verbi





TELEVISIONE: ALLA O IN?



La forma alla televisione è più corretta, poiché fa riferimento alla visione e all’ascolto delle trasmissioni televisive attraverso un apparecchio televisore

È probabile che l’inaugurazione delle Olimpiadi la vedrò comodamente seduto a casa alla televisione («La Repubblica»)

Va ormai ritenuta accettabile, tuttavia, anche la forma in televisione, molto più comune nell’uso odierno e dovuta probabilmente all’influsso di frasi simili costruite con il verbo vedere (ad esempio L’ho visto in vetrina), in cui è normale l’uso della preposizione in

Credevo che certe cose si vedessero solo in televisione («La Repubblica»).



VEDI ANCHE

preposizioni

giornale: nel o sul?





TEMPI COMPOSTI



I tempi composti dei verbi si formano unendo una voce dei verbi ausiliari essere e avere con il participio passato dei verbi stessi

Andrea ha vissuto in Spagna

Il palloncino è volato in cielo

L’ausiliare segnala i tempi dell’azione, mentre il participio passato indica il numero e, in alcuni casi, il genere del soggetto

L’estate scorsa Carla ed io siamo stati in vacanza in Sicilia

Ti ho vista uscire di casa prima dell’una

I tempi composti nei vari >>>modi sono:





VEDI ANCHE

predicato verbale





TEMPI SEMPLICI



I tempi semplici dei verbi si formano unendo la >>>radice del verbo con la >>>desinenza. La radice porta il significato vero e proprio, mentre la desinenza porta le informazioni grammaticali, e cioè il genere e il numero del soggetto

Giovanni abita davanti a casa mia

Da piccola mia sorella si ruppe un braccio

I tempi semplici nei vari >>>modi sono:





VEDI ANCHE

predicato verbale





TEMPI VERBALI



I tempi verbali indicano il momento in cui si realizza l’azione espressa dal verbo. Generalmente la variazione del tempo è segnalata dalla variazione della >>>desinenza

io corr-o

lui / lei corr-eva

io cor-si

tu corr-essi

io corr-a

voi corr-erete

A partire dal momento dell’enunciazione, l’evento descritto dal verbo può essere anteriore, contemporaneo o posteriore. Pertanto i verbi hanno tre tempi fondamentali:

• il passato, che indica un evento anteriore;

• il presente, che indica un evento contemporaneo;

• il futuro, che indica un evento posteriore.

Questi tre tempi fondamentali si articolano in vari tempi che consentono di esprimere i rapporti tra diversi momenti temporali e diversi aspetti dell’azione verbale.



VEDI ANCHE

tempi composti

tempi semplici

predicato verbale

consecutio temporum





TEMPLI O TEMPI?



La forma corretta del plurale di tempio è templi, che si rifà all’etimologia latina templum.

La forma tempi, meno comune, è sconsigliabile perché ingenera ambiguità con la parola tempi, plurale di tempo.



VEDI ANCHE

latinismi





TEMPO, AVVERBI DI



Gli avverbi di tempo indicano la circostanza o il periodo in cui avviene un fatto espresso da un verbo, un aggettivo o un altro avverbio. I più usati sono ora, adesso, ormai, subito, prima, dopo, sempre, spesso, talora, ancora, tuttora, già, mai, presto, tardi, oggi, domani, stamani, recentemente, successivamente

Spero che riusciremo a vederci prima della fine dell’anno

Siamo già arrivati in aeroporto

Questa sera faresti meglio a non andare a letto tardi.



STORIA

Nell’uso letterario del passato era frequente anche l’avverbio mo ‘ora, tra poco’, che sopravvive oggi nei dialetti centromeridionali e in Lombardia

E io: “Buon duca, non tegno riposto / a te mio cuor se non per dicer poco, / e tu m’hai non pur mo a ciò disposto (D. Alighieri, Inferno)

E mo t’ammazzo! (= e ora ti uccido).





TEMPO CONTINUATO, COMPLEMENTO DI



Nell’analisi logica, il complemento di tempo continuato è un complemento indiretto che indica la durata nel tempo dell’evento descritto dal verbo.

Il complemento di tempo continuato può essere introdotto dalla preposizione per, che in alcuni casi può essere omessa, e dalle preposizioni in, da, durante e oltre

La zia si fermerà a casa nostra (per) qualche giorno

Durante tutta la mattina il telefono non ha mai squillato

Ho aspettato il treno oltre mezz’ora

Sono da considerare complementi di tempo continuato anche costruzioni introdotte da >>>locuzioni e >>>preposizioni come in due ore, da dieci giorni, in pochi minuti, da tre mesi

Mio fratello abita a Londra da tre mesi

Sapevamo tutta la verità fin dall’inizio

Sistemo tutto io in un attimo!



VEDI ANCHE

per

in (preposizione)

da (preposizione)





TEMPO DETERMINATO, COMPLEMENTO DI



Nell’analisi logica, il complemento di tempo determinato è un complemento indiretto che indica il momento o l’epoca in cui avviene l’evento descritto dal verbo.

Il complemento di tempo determinato può essere introdotto dalle preposizioni in, di, a, fra, per

Quest’anno la Pasqua cade in aprile

Di lunedì mattina i negozi di parrucchiere sono chiusi

Filippo mi ha telefonato all’ora di pranzo

Atterreremo a Roma fra due ore

o da locuzioni >>>preposizionali come al tempo di, all’epoca di, prima di

Ho letto un interessante saggio su Roma al tempo di Caravaggio

All’epoca dei fatti, tuo padre aveva appena cinque anni

Ti farò uno squillo prima di partire di casa

Molto spesso il complemento di tempo determinato si trova senza preposizione, in particolare con le date

L’estate prossima andremo in Croazia

Il cantante Tony Bennett è nato il 3 agosto 1926

Quando l’indicazione di tempo è poco precisa, il complemento di tempo determinato è introdotto dalle preposizioni >>>su, verso o dalla locuzione preposizionale intorno a

Il tecnico della caldaia dovrebbe arrivare verso le undici di domani mattina

Incontriamoci domani sul tardi

Direi che potremmo incontrarci intorno alle cinque.



VEDI ANCHE

in (preposizione)

di (preposizione)

a (preposizione)

per

tra o fra?





TEMPO, ESPRESSIONI DI



Sono espressioni di tempo alcune locuzioni >>>avverbiali costruite con varie >>>preposizioni, come ad esempio sul presto, sul tardi, di quando in quando, in tempo, tutt’a un tratto, nel frattempo, alla fine

La mattina dopo il calendario prevedeva sul tardi una riunione dei capigruppo al Senato («La Repubblica»)

Arisa: “Sogno di tornare a Sanremo e nel frattempo pubblico un libro” (www.musickr.it)

Noia, noia da morire per 85’, poi, tutt’a un tratto, i gol e i fuochi delle polemiche («La Repubblica»).





TEMPORALI, CONGIUNZIONI



Le congiunzioni temporali sono >>>congiunzioni subordinative usate per introdurre una frase che specifica il momento in cui si verifica l’evento descritto nella proposizione reggente (proposizioni >>>temporali).

Le più frequenti sono le congiunzioni quando, mentre, come, prima, appena, finché, che

Prima di frequentare Antonella, Stefano detestava andare a ballare

È arrivata la polizia e ci hanno presi tutti appena scesi dal treno (www.fanpage.it)

Finché la barca va, lasciala andare (O. Berti, Finché la barca va)

Le proposizioni temporali possono essere introdotte anche da una serie di locuzioni >>>congiuntive come dopo che, prima che, ogni volta che, fino a che, fin quando, da che, intanto che, ora che

Mi accorsi del disastro solo dopo che l’arrosto si era bruciato.

E ogni volta che torna sera mi prende la paura (V. Rossi, Ogni volta)

Ma ora che la stagione dell’attaccante della Nazionale è stata chiusa dai medici, il ricorso ai due brasiliani è fondamentale («La Repubblica»).



VEDI ANCHE

coniugazione





TEMPORALI, PROPOSIZIONI



Nell’analisi del periodo, le proposizioni temporali sono proposizioni >>>subordinate che indicano il momento in cui si svolge quanto è detto nella proposizione reggente.

Le proposizioni temporali possono esprimere anteriorità, contemporaneità o posteriorità rispetto alla reggente e si costruiscono in maniera diversa a seconda che siano esplicite o implicite.

• Le proposizioni temporali esplicite:

- se esprimono anteriorità sono introdotte da prima che e hanno il verbo al congiuntivo

Prima che tu parta, ricordati di passare a salutare la nonna

L’importante è che il lavoro sia concluso prima che arrivi Natale

- se esprimono contemporaneità sono introdotte da mentre, quando, allorché, nel momento che, al tempo in cui, finché. Hanno il verbo all’indicativo e, in alcuni casi, al congiuntivo

Mentre eravamo in vacanza, i ladri hanno svaligiato la casa

Quando andavo all’asilo, mi veniva sempre a prendere mio padre

Aspetta finché non sia arrivata

- se esprimono posteriorità sono introdotte da dopo che e hanno il verbo all’indicativo e, in alcuni casi, al congiuntivo

Potrai alzarti da tavola solo dopo che avrai finito di mangiare

La libertà condizionale può essere concessa anche ai condannati all’ergastolo dopo che abbiano trascorso in carcere almeno 26 anni (www.studiocataldi.it)

• Le proposizioni temporali implicite si costruiscono in modi diversi a seconda del significato che esprimono:

- se esprimono anteriorità si costruiscono con prima di e il verbo all’infinito

Prima di pretendere qualcosa prova a pensare a quello che dai tu (I. Grandi, Prima di partire per un lungo viaggio)

«Negozi aperti, prima di dire no vediamo come va» («Corriere della Sera»)

- se esprimono contemporaneità si costruiscono con il gerundio presente, o con al, col, nel, sul e l’infinito

Nel salutare i parenti, a volte confondo i loro nomi

È la stessa spiacevole sensazione che ci investe al risuonare mozartiano o beethoveniano dei molti cellulari che ci circondano («Avvenire»)

- se esprimono posteriorità si costruiscono con dopo e l’infinito passato, o con il participio passato, spesso preceduto da una volta

I primi giorni dopo aver smesso di fumare rappresentano il periodo più difficile, durante il quale si verifica il maggior numero di ricadute (www.stop.tabac.ch)

Una volta arrivati sul luogo, capiremo meglio di cosa si tratta

In alcuni casi, il participio passato può essere seguito dalla congiunzione che e da una voce dei verbi avere e essere, dando vita a un costrutto molto diffuso nel toscano letterario

Finito che ebbe di dire il Cardinale, io risposi che quelle erono offerte da quel Re che gli era (B. Cellini, La vita di Benvenuto di Maestro Giovanni Cellini fiorentino, scritta, per lui medesimo, in Firenze).



VEDI ANCHE

congiuntivo

indicativo

infinito

gerundio

participio





TÈ O TE?



Si tratta di due >>>omofoni.

• Tè con l’accento grafico (dal francese thé, a sua volta dal cinese t’e) indica la bevanda aromatica preparata per infusione delle foglie essiccate di una pianta di origine asiatica

la coltivazione del tè

tè in foglie

una tazza di tè

• Te senza accento grafico corrisponde al pronome tonico singolare maschile e femminile usato in funzione di complemento

Lasciami stare, te lo chiedo per favore

Da solo non riuscivo a dormire perché di notte ho ancor bisogno di te (L. Battisti, Fiori rosa fiori di pesco).



DUBBI

Per indicare la bevanda sono diffuse anche le grafie tea (che coincide con la parola inglese) e the

Sapevo quanto valevi dopo poche chiacchiere scambiate davanti a un tea freddo alla pesca (www.blusubianco.it)

Li vedi di sera, mentre aspettano un the caldo («Corriere della Sera»).



VEDI ANCHE

monosillabi accentati e non accentati

personali, pronomi





TERMINE, COMPLEMENTO DI



Nell’analisi logica, il complemento di termine è un complemento indiretto che indica la persona, l’animale o la cosa su cui ricade l’azione espressa dal verbo.

Il complemento di termine può essere introdotto dalla preposizione a

Bisogna dare da mangiare al cane

Devo restituire la falciatrice a Riccardo

La maestra ha detto a Filippo di non parlare

La preposizione a si deve omettere se il complemento di termine è uno dei pronomi >>>personali atoni mi, ti, gli, le, si, ci, vi, loro

E al nonno? Gli regaleremo un dopobarba

Fabio e Daniela ci hanno mandato una cartolina dalla Grecia

oppure, si può omettere davanti al pronome >>>relativo cui

Lo specialista (a) cui ci siamo rivolti è molto competente

Il complemento di termine può dipendere da:

• un verbo transitivo o intransitivo

Quand’ero piccolo ho rotto un dito a mia sorella

Il compito di risolvere la questione spetta al giudice

• aggettivi come grato, caro, fedele, pronto, contrario, utile, idoneo, dannoso, uguale, o un nome da essi derivato

Ti siamo grati per tutto quello che fai per noi

«La fedeltà a Dio è la migliore risposta agli ingiusti attacchi contro la Chiesa» (www.loccidentale.it).



VEDI ANCHE

transitivi e intransitivi, verbi





TÈRMITE O TERMÌTE?



La pronuncia corretta di questo sostantivo, che designa un tipo di insetto, è tèrmite, con accentazione >>>sdrucciola, come nella parola tardo-latina da cui deriva: tèrmitem.

La pronuncia termìte, con accentazione >>>piana, è dovuta a un errato avanzamento dell’accento.

In italiano esiste anche la parola termìte, con accentazione piana, che indica una particolare miscela di metalli. La parola è stata formata modernamente a partire dal greco therme ‘calore’.





TERZA CONIUGAZIONE



La terza coniugazione comprende tutti i verbi il cui infinito termina in -ire.

Appartengono a questo gruppo molti verbi della IV coniugazione latina, e anche molti della II e della III, oltre a verbi di recente e nuova formazione.

• Molti verbi della III coniugazione, come capire, finire, guarire, punire, agire, costruire, ferire, finire, fornire, impedire, preferire, rapire, tradire, inseriscono l’>>>interfisso -isc- tra la >>>radice e la >>>desinenza della 1a, 2a e 3a persone singolari e della 3a persona plurale del presente indicativo e congiuntivo

io capiscoio guarisca

tu capiscitu guarisca

lui / lei capiscelui / lei guarisca

loro capisconoloro guariscano

Questi verbi inseriscono l’interfisso -isc- anche tra la radice e la desinenza della 2a persona singolare dell’imperativo

(tu) capisci!

(tu) finisci!

(tu) punisci!

• Alcuni verbi, come applaudire, mentire, inghiottire, assorbire, nutrire, ammettono sia la forma con l’infisso -isc-, sia quella senza

io mento / io mentisco

tu inghiotti / tu inghiottisci

• I verbi che terminano in -gnire, conservano di regola la i delle desinenze nella 1a persona plurale del presente indicativo e congiuntivo, e nella 2a persona plurale del congiuntivo presente. È diffusa anche la grafia senza -i, che, pur giustificata dal punto di vista della pronuncia, è sconsigliabile

lo stesso monarca dice noi vi insigniamo del Toson d’Oro o noi dichiariamo oggi guerra alla Ruritania (U. Eco, Kant e l’ornitorinco)

Anche noi insignamo così il nostro cannoniere di un titolo che ricorda il nostro più grande bomber (www.brembat.it)

• Il participio presente è formato in alcuni casi con la desinenza -ente

bollente

divertente

seguente

in altri, con la desinenza -iente

nutriente

obbediente

proveniente

In alcuni verbi, però, la t si trasforma in z

patire> paziente

consentire > consenziente.



VEDI ANCHE

coniugazione

indicativo

congiuntivo

imperativo

vocale tematica





TIENIMI, TIENMI O TIEMMI?



Nella lingua scritta contemporanea la grafia più diffusa di questa 2a persona dell’imperativo seguita dal pronome personale atono è tienimi

tienimi con te / dentro questa vita (C. Baglioni, Tienimi con te)

Nella lingua orale tutte e tre le pronunce sono accettabili e trovano spazio anche la forma tienmi (con >>>troncamento della vocale finale del verbo), e soprattutto la forma tiemmi.



STORIA

Tienmi e tiemmi erano comuni nell’uso letterario del passato

la donna ch’io avea trovata sola / sopra me vidi, e dicea: Tiemmi dunque per compagna di pudicizia, e più ama l’anima mia che lo corpo (D. Cavalca, Vite di eremiti)

Tu che sai poetar servimi d’aio, / E tiemmi per le maniche del saio. (A. Tassoni, La secchia rapita).





TONICI, PRONOMI vedi PERSONALI, PRONOMI





TO’ O TOH?



Entrambe le grafie sono accettabili.

Questa >>>interiezione deriva dalla 2a persona singolare dell’imperativo presente di togliere (togli) con >>>troncamento, e si usa per:

• invitare qualcuno a prendere qualcosa che si offre

To’, ecco qui la maglietta che mi hai prestato ieri!

• nel fare un incontro non previsto

To’, guarda un po’ chi si rivede in giro!

• per accompagnare con la voce pugni, calci, schiaffi o altri tipi di colpo

To’, prendi questo!





TOPO-



È un >>>prefissoide derivato dal greco topos ‘luogo’ e usato in parole della lingua scientifica derivate direttamente dal greco o formate modernamente con il significato generico, anche figurato, di ‘luogo, posto, spazio’

topografia (‘disciplina che studia gli strumenti e i metodi per la misurazione e la rappresentazione di parti della Terra’)

toponimo (‘nome proprio di luogo’)

topofilia (‘attaccamento profondo per un luogo’).



VEDI ANCHE

prefissi





-TORA, FEMMINILE IN



Quando il suffisso maschile -tore è preceduto da una consonante diversa da t, è possibile, anche se non frequentissimo, il femminile in -tora

pastore > pastora

gestore > gestora

impostore > impostora

tintore > tintora

In molti casi le forme in -tora suonano popolari o antiquate

Entrò la stiratora, una donnicciuola sui cinquant’anni, con un’aria di vittima, col cappellino e lo scialle messi per traverso (E. De Amicis, Roma capitale).



USI

Il suffisso -tora, a differenza di -trice, si riferisce esclusivamente a una persona.

Nell’italiano contemporaneo è spesso usato con intenti ironici

Entro e trovo la lavatora davanti alla lavatrice (www.ilmezza.com).





TRALÌCE O TRÀLICE?



La pronuncia corretta di questa parola, che si usa quasi esclusivamente nella locuzione guardare in tralice ‘guardare di sottecchi, di traverso’ è tralìce, con accentazione >>>piana, come nella parola latina dalla quale deriva, trilìcem.

La pronuncia tràlice, con accentazione >>>sdrucciola, è dovuta a un’errata >>>ritrazione dell’accento.





TRANSITIVI E INTRANSITIVI, VERBI



I verbi si possono distinguere in transitivi e intransitivi in base al rapporto che stabiliscono con il soggetto e con gli altri elementi della frase.

• Il verbo si dice transitivo quando l’azione passa direttamente dal soggetto che la compie all’oggetto (persona, animale o cosa) che la riceve o subisce. Pertanto, i verbi transitivi ammettono il complemento oggetto

Giovanna stira una camicia

Il Papa benedice la folla di fedeli

Fabio ha rotto la bicicletta

• Il verbo si dice intransitivo quando invece l’azione non passa direttamente dal soggetto all’oggetto, ma si esaurisce nel soggetto che la compie o passa a un altro elemento della frase, costituito da un complemento indiretto. Pertanto, i verbi intransitivi non ammettono il complemento oggetto

Francesco arrossisce ogni volta che qualcuno lo fissa

Quest’inverno rinunceremo alla settimana bianca

Finalmente è nato il figlio di Anna e Filippo

Alcuni verbi intransitivi possono reggere un oggetto diretto, diventando così transitivi, quando il complemento oggetto presenta la stessa radice del verbo (si parla allora di complemento dell’oggetto interno)

Ognuno vive la sua vita come può

A seconda del contesto, molti verbi possono funzionare sia come transitivi che come intransitivi

Lara mangia una mela / A che ora mangiamo?

Gli attori reciteranno una commedia / Gli attori recitano malissimo

Molti verbi transitivi possono essere usati con un complemento oggetto non espresso; in questi casi il verbo rimane transitivo, dal momento che un complemento oggetto, anche se non viene espresso, esiste necessariamente ed è di norma desumibile dal contesto

Marco scrive (una e-mail) alla sua fidanzata.



VEDI ANCHE

complementi





TRA O FRA?



Le >>>preposizioni semplici tra e fra possono essere considerate del tutto identiche per significato e funzioni.

Introducono diversi tipi di complementi indiretti





Tra e fra sono intercambiabili. Tuttavia, sia nello scritto, sia nell’orale si può scegliere tra l’una e l’altra per evitare sgradevoli accumulazioni di suoni, come in fra fratelli e in tra treni

Nella nostra famiglia tra fratelli siamo sempre andati molto d’accordo

Arriverò fra trenta secondi.





TRAPASSATO, CONGIUNTIVO



Il tempo verbale trapassato del modo >>>congiuntivo si forma combinando le forme del congiuntivo imperfetto degli ausiliari avere o essere con il participio passato del verbo da coniugare

io avessi temutoio fossi andato

tu avessi temutotu fosti andato

lui / lei avesse temuto lui / lei fosse andato

noi avessimo temutonoi fossimo andati

voi aveste temutovoi foste andati

loro avessero temutoloro fossero andati

Nelle proposizioni indipendenti, il trapassato congiuntivo si usa per esprimere una possibilità o una necessità riferita al passato che non si è realizzata

Con te ci sono stato ma in un’altra misura / se solo avessi avuto un po’ meno paura (Tre allegri ragazzi morti, Puoi dirlo a tutti)

E tu cosa ne pensi? E se fossimo stati creati da una civiltà aliena?

Nelle proposizioni dipendenti, il trapassato congiuntivo si usa per esprimere anteriorità rispetto a un tempo passato che si trova nella proposizione reggente

Pensavo che tua sorella fosse già andata a vivere da sola.



VEDI ANCHE

consecutio temporum





TRAPASSATO PROSSIMO, INDICATIVO



Il trapassato prossimo è un tempo verbale dell’>>>indicativo e si usa per indicare un fatto avvenuto prima di un altro nel passato o comunque a esso collegato

Steve l’ha saputo e si è sprecato in complimenti: avevo fatto la cosa giusta (S. Agnello Hornby, Vento scomposto)

Questa forma verbale si coniuga combinando le forme dell’imperfetto indicativo degli ausiliari avere o essere con il >>>participio passato del verbo da coniugare.

Il termine di riferimento nel passato a partire dal quale l’avvenimento viene osservato è contenuto all’interno della frase stessa o in una frase dipendente. Può essere costituito da un >>>imperfetto, un >>>passato prossimo, un >>>passato remoto o da un >>>presente storico

Non volevo mangiare l’arrosto di coniglio che la nonna aveva preparato per l’occasione

Non ho voluto mangiare l’arrosto di coniglio che la nonna aveva preparato per l’occasione

Non volli mangiare l’arrosto di coniglio che la nonna aveva preparato per l’occasione.



VEDI ANCHE

avere o essere?





TRAPASSATO REMOTO, INDICATIVO



Il trapassato remoto è un tempo verbale dell’>>>indicativo e si usa per indicare un fatto avvenuto prima di un altro nel passato, definitivamente concluso e senza riflessi sul presente

Quando ebbe finito feci la domanda che mi bruciava, a quel punto. «Perché proprio io?» (G. Carofiglio, Il passato è una terra straniera)

Questa forma verbale si coniuga combinando le forme del passato remoto indicativo degli ausiliari avere o essere con il >>>participio passato del verbo da coniugare.

Il trapassato remoto si usa soltanto nelle proposizioni >>>subordinate introdotte da congiunzioni come dopo che, finché, non appena

Quando ebbe scoperto di aver perso, lasciò tutto

Non appena ebbe finito di piovere, l’orso uscì dalla sua tana.



USI

Il trapassato remoto ha ormai un uso molto raro e limitato ai registri alti della lingua scritta.

Nell’uso comune, molto spesso il trapassato remoto è sostituito dal passato remoto o dal trapassato prossimo

Non appena finì di mangiare, se ne andò

Dopo che mia sorella aveva sentito la notizia, è corsa a spifferarla in giro

Non è possibile costruire la forma passiva del trapassato remoto dell’indicativo.



VEDI ANCHE

avere o essere?

forma attiva, passiva e riflessiva





TRASGRESSORE / TRASGREDITRICE vedi -TRICE, FEMMINILE IN





TRATTINO



Il trattino (-) si usa nei testi a stampa:

• per unire due parole accostate tra loro che non formano un composto soggetto a stabile >>>univerbazione, come una coppia di aggettivi, di sostantivi, di nomi propri

linguaggio burocratico-amministrativo

la regista cino-canadese

le leggi-truffa

la partita Torino-Inter

• con >>>prefissi o >>>prefissoidi, se usati in composti occasionali

mine anti-carro

terapia anti-aids

• con numeri e date, per indicare un intervallo

i giorni 14-15 gennaio 2012

In Mozambico sarebbe necessario curare subito 9.000 persone nei prossimi tre-cinque anni

Il trattino non va confuso con la lineetta (–), più lunga, usata nei testi a stampa con funzioni diverse.



VEDI ANCHE

composte, parole

punteggiatura





TRE O TRÉ?



La grafia corretta è tre, senza accento.

L’accento va invece sempre segnato nei composti con tre, che sono parole polisillabiche accentate sull’ultima sillaba

ventitré, trentatré, novecentoquarantatré.



VEDI ANCHE

accento





TRI-



È un >>>prefissoide derivato dal latino tri- (affine a tres ‘tre’) e usato in parole derivate direttamente dal latino e dal greco o formate modernamente con il significato di ‘che ha tre, di tre, composto di tre’

tricolore (= di tre colori, quasi sempre con riferimento a bandiere nazionali)

tridente (= forcone a tre denti)

trisillabo (= verso formato da tre sillabe)

In chimica, indica la presenza, in una molecola, di tre atomi o radicali di una data specie o il ripetersi, per tre volte, di una certa proprietà

tricloroetilene

trimetilammina

trivalente.



VEDI ANCHE

prefissi





-TRICE, FEMMINILE IN



I nomi maschili in -tore (detti anche nomi d’agente, poiché designano chi compie un’azione) nella maggior parte dei casi hanno il femminile in -trice

attore > attrice

scrittore > scrittrice

pittore > pittrice

allevatore > allevatrice

Quando il suffisso -tore è preceduto da una consonante diversa da t, sequenze come -strice e -ntrice che ne derivano risultano difficili da pronunciare e forme del tipo *tintrice e *impostrice non sono ammesse. In questi casi si ricorre al suffisso -tora (>>>-tora, femminile in).



USI

Il femminile -trice, a differenza di -tora, può essere usato anche per indicare un nome di macchina, oltre che un nome d’agente

mitragliatrice (‘arma da fuoco automatica’)

affettatrice (‘macchina usata per tagliare a fette i salumi’)

stiratrice (‘macchina impiegata per la stiratura / operaia addetta alla stiratura’)

fresatrice (‘macchina utensile per la lavorazione dei metalli / operaia addetta alla fresa’).



VEDI ANCHE

femminile dei nomi





TRISDRUCCIOLA, ACCENTAZIONE



Hanno accentazione trisdrucciola le parole accentante sulla quintultima sillaba. Nella lingua italiana le parole trisdrucciole sono molto poche e corrispondono tutte a forme di 2a persona singolare dell’imperativo composte con l’aggiunta di due pronomi atoni

àuguraglielo, òrdinaglielo, rècitamelo, òccupatene, comùnicamelo.



VEDI ANCHE

accento

piana, accentazione

tronca, accentazione

sdrucciola, accentazione

bisdrucciola, accentazione





TRITTONGO



Il trittongo (dal greco trìphthongos ‘suono triplo’) è un gruppo di tre vocali consecutive all’interno di una stessa sillaba. Nell’incontro di tre suoni vocalici all’interno di una sola sillaba, due di essi diventano >>>semivocali o >>>semiconsonanti.

• Una semiconsonante + una vocale + una semivocale:

- -iei, -iai,-ioi

miei

scambiai

- -uai, -uei,-uoi

guai

suoi

• Due semiconsonanti + una vocale:

- -iuo

aiuola.



VEDI ANCHE

dittongo

iato





TRONCA, ACCENTAZIONE



Hanno accentazione tronca (detta anche ossitona) le parole accentate sull’ultima sillaba. Quando la parola ha più di una sillaba, l’accento è segnalato graficamente

caffè, virtù, mercoledì, gioventù, città, università

Le forme della 3a persona singolare del passato remoto e del futuro semplice dell’>>>indicativo, in genere, sono tronche

mangiò, poté, punì, avrà, capirà.



DUBBI

Nelle parole tronche l’accento finale può essere acuto o grave a seconda dei casi:

• l’accento è acuto con parole la cui vocale finale è e chiusa

poté, finché, perché, giacché

• l’accento è grave con parole la cui vocale finale è e aperta, o, a, i, u

caffè, è, mangerò, dormì, sarà, virtù.



VEDI ANCHE

accento, acuto o grave

piana, accentazione

sdrucciola, accentazione

bisdrucciola, accentazione

trisdrucciola, accentazione





TRONCAMENTO



Il troncamento (o apocope) è la soppressione di una vocale, di una consonante o di una sillaba alla fine di una parola

gran ciambellano (anziché grande ciambellano)

amor proprio (anziché amore proprio)

A differenza dell’elisione, il troncamento non richiede la presenza dell’apostrofo (tranne in casi particolari, come po’, mo’ e altri, per i quali si veda la sezione Usi).

Si ricorre al troncamento con diversi tipi di parole.

• Con gli >>>aggettivi:

- il troncamento è obbligatorio con gli aggettivi maschili bello, buono, santo riferiti a nomi che iniziano per consonante e introdotti dagli articoli il e un

*un bello tramonto > un bel tramonto

*il Santo Raffaele > il San Raffaele

*un buono giorno > un buon giorno

- il troncamento è possibile ma non obbligatorio in altri casi

grande giorno > gran giorno

un poco di vino > un po’ di vino

- il troncamento è molto frequente nei composti di due aggettivi (e anche aggettivo + sostantivo), in cui il primo termina in -re o -le

elettoral-politico

struttural-funzionalismo

popolar-televisivo

• Con gli articoli >>>indeterminativi e gli indefiniti derivati da uno (alcuno, ciascuno, nessuno)

*uno piatto > un piatto

*nessuno testimone > nessun testimone

• Con alcuni sostantivi:

- frate e suora seguiti da nome proprio

fra Paolo Sarpi

suor Teresina

- nei toponimi costruiti con valle, torre, colle, piano, casa e altri

Valsugana

Pian del Voglio

Ca’ del Sole

- nei sostantivi usati come titoli, seguiti da nome proprio

il professor Mario Monti

il dottor Rossi.



USI

Di regola il troncamento non va mai segnalato con l’apostrofo, tuttavia l’apostrofo è obbligatorio:

• nelle forme po’ ‘poco’, e a mo’ di ‘alla maniera di’

un po’ di soldi

a mo’ di esempio

• con la 2a persona singolare del presente >>>imperativo dei verbi andare, dare, dire, fare, stare

va’ per vai

da’ per dai

di’ per dici

fa’ per fai

sta’ per stai

• in alcune interiezioni

be’ per bene

to’ per togli!



VEDI ANCHE

apostrofo

elisione





TU O TE?



Il pronome personale tu si usa sempre con funzione di >>>soggetto

Non sarai certo tu a impedirmi di esprimere la mia opinione

«Sei tu che ti lamenti, io mi accetto» (M. Mazzantini, Venuto al mondo)

In certi casi può essere usato con questa funzione anche il pronome obliquo te:

• in espressioni esclamative formate con un aggettivo

Com’è bella la tua auto nuova! Beato te!

Te fortunata! Invidino altre la tua fortuna (L. Savioli, Amori)

• nelle comparazioni di uguaglianza, dopo come e quanto

Ne so quanto te

Cosa ridi? Non è colpa mia se sono imbranato come te!

• in coordinazione con un altro soggetto

A quanto pare siamo rimasti soltanto io e te

• quando svolge la funzione di complemento >>>predicativo del soggetto, con verbi come essere, sembrare, parere

Io non solo te, io non sono te, non sono solo te (E. Marrone, Non sono solo te)

• con un participio assoluto

senti di aver deluso tutti, te compresa (www.amiciobesi.forumfree.it).



USI

L’uso di te come soggetto, ampiamente diffuso in molte regioni italiane, è ammissibile nel parlato informale, ma deve essere evitato nel parlato di tono sostenuto e nell’uso scritto

Ti scriverò prima di venire. E te non vieni mai a Firenze? (Lettera di G. Papini a G. Prezzolini)

come non è vero, sei te (V. Rossi, Una canzone per te).



VEDI ANCHE

io e te o io e tu?

personali, pronomi

participio





TUTT’ALTRO O TUTTALTRO?



La forma corretta è tutt’altro, con il pronome indefinito tutto soggetto a >>>elisione prima del pronome indefinito altro

Non che fosse divenuto un donnaiolo, tutt’altro (C. Magris, Microcosmi)

La forma tuttaltro, risultato di una >>>univerbazione, è oggi poco diffusa e legata soprattutto a usi scarsamente sorvegliati

ebbe una vita familiare assai poco equilibrata e tuttaltro che degna di un uomo saggio (www.rss-notizie.it).



STORIA

Come in molti casi simili, la grafia univerbata tuttaltro era comune nell’italiano antico e fino all’Ottocento

Si fa, e si disfà; e disfacendo non si finisce per nulla ciò che s’era fatto: tuttaltro! (I. Nievo, Le confessioni di un italiano).





TUTTAVIA vedi AVVERSATIVE, CONGIUNZIONI





TUTTI E DUE, TUTTE E DUE



I pronomi indefiniti tutti e tutte, seguiti dalla congiunzione e e da un numerale cardinale, indicano un determinato numero di persone, animali o cose considerate nel loro complesso

Tutti e due i familiari hanno scelto di essergli vicino («La Repubblica»)

È stata una gara difficile per tutte e due le squadre («Il Mattino di Padova»)

Frequente è anche la forma tutt’e due, con >>>elisione

Tutt’e due, allora, gridando, prendono a inseguirsi, girando attorno a Ferrante (L. Pirandello, La signora Morli, una e due)

allora forse abbiamo capito male tutt’e due (S. Veronesi, Caos calmo).





TUTT’OGGI O TUTTOGGI?



La forma corretta è tutt’oggi, con il pronome indefinito tutto soggetto a >>>elisione prima dell’avverbio oggi

a tutt’oggi non è stata fatta una riforma degli studi di medicina (I. Cavicchi, Medicina e sanità: snodi cruciali)

La forma tuttoggi, risultato di una >>>univerbazione, è oggi poco diffusa e legata soprattutto a usi scarsamente sorvegliati

il complesso venne trasformato nel palazzo signorile che tuttoggi si presenta al visitatore (Touring club italiano, Puglia).





TUTT’ORA O TUTTORA?



Nell’italiano contemporaneo la grafia corrente è tuttora, con >>>univerbazione

La lapide si vede tuttora sulla facciata del palazzo

Risento tuttora di quella caduta

È ormai antiquata la grafia separata tutt’ora, oggi poco diffusa e legata soprattutto a usi scarsamente sorvegliati

Come scrivere nel curriculum che tutt’ora lavoro? (it.answers.yahoo.com).



STORIA

Come in molti casi simili, la grafia separata tutt’ora era normale nell’italiano antico e fino all’Ottocento

con la varietà e con l’eccellenza delle opere loro hanno nobilitata e nobilitan tutt’ora la toscana favella (G. Rezasco, Della lingua toscana).





TUTT’UNO O TUTTUNO?



La forma corretta è tutt’uno, con il pronome indefinito tutto soggetto a >>>elisione prima del pronome indefinito altro

come se il colbacco facesse tutt’uno con il resto del corpo (E. Ferrero, N.)

La forma tuttuno, risultato di una >>>univerbazione, è oggi poco diffusa e legata soprattutto a usi scarsamente sorvegliati, anche se non priva di attestazioni letterarie

Invece lui voleva stare con i cosacchi e sentirsi tuttuno con loro (C. Sgorlon, L’armata dei fiumi perduti).





U





UBBIDIRE O OBBEDIRE?



Entrambe le forme sono corrette. Non si distinguono per sfumature di significato o di registro e hanno pressappoco la stessa diffusione nell’italiano contemporaneo.

• Obbedire è più fedele all’etimo latino oboedire.

• Ubbidire, con la vocale i e con una u- iniziale sul modello di verbi come udire, ha conosciuto invece uno sviluppo di tipo popolare.





UMANISTA O UMANISTICO?



Entrambe le forme sono corrette, con una distinzione di significato.

• Umanista, che deriva al latino rinascimentale humanistam ‘insegnante di humanae litterae, cioè lettere classiche’, è un sostantivo e indica oggi un rappresentante dell’Umanesimo o, più in generale, un cultore della letteratura e dell’arte

Angelo Poliziano è stato un grande umanista

Conosciamo uno degli ultimi avvocati umanisti

• Umanistico, che è l’aggettivo derivato da umanista tramite il suffisso -ico, indica tutto ciò che è relativo all’Umanesimo o agli umanisti, e per estensione alla letteratura e all’arte in genere

Sto studiando la letteratura umanistica

Il sapere umanistico non si contrappone a quello scientifico.





UNIONE, COMPLEMENTO DI vedi COMPAGNIA O UNIONE, COMPLEMENTI DI





UNIVERBAZIONE



L’univerbazione è il processo che nella grafia unisce due parole, in origine separate, in un’unica parola

pomo d’oro> pomodoro

franco bollo > francobollo

Può comportare >>>raddoppiamento sintattico della consonante iniziale del secondo elemento

sopra + tutto > soprattutto

oppure no

tutta + via > tuttavia

Spesso la grafia separata e quella univerbata convivono nell’uso contemporaneo

innanzi tutto / innanzitutto

La tendenza è quella a unire le due parole quando il valore dei singoli elementi non è più percepito in maniera netta e distinta

non ostante (in origine, participio presente di ostare) > nonostante

Ma, non essendoci una regola generale, per ogni dubbio è necessaria la consultazione del vocabolario.





UNO, COMPOSTI DI



I composti di uno conservano la forma intera quando sono preceduti dal sostantivo plurale a cui si riferiscono

gradi ventuno, anni trentuno, punti ventuno

Quando il sostantivo segue, i composti possono essere soggetti a >>>troncamento

ventuno gradi > ventun gradi

ma mai a >>>elisione

ventun elicotteri e non ventun’elicotteri

Per gli aggettivi >>>indefiniti qualcuno e nessuno, questa regola vale quando sono di genere maschile

qualcun altro, nessun altro

non, ovviamente, quando sono di genere femminile e, come l’articolo >>>indeterminativo femminile, sono soggetti a elisione (e si scrivono, dunque, con l’apostrofo)

qualcun’altra, nessun’altra.



STORIA

Oggi il sostantivo di riferimento si accorda al plurale, ma fino a non molto tempo fa era comune una concordanza al singolare

Io avrò ventun anno (G. Guareschi, Don Camillo: mondo piccolo)

oppure era possibile una concordanza al femminile del composto di uno

Ventuna lira. Tariffa (L. Pirandello, Novelle per un anno).





UN O UN’?



Dipende se la parola che segue è maschile o femminile.

• L’articolo >>>indeterminativo maschile un, senza apostrofo, si usa davanti ai nomi maschili che iniziano per vocale, perché si tratta di un >>>troncamento

un amico, un elicottero, un insetto, un uovo

• L’articolo indeterminativo femminile un’, con l’apostrofo, si usa davanti ai nomi femminili che iniziano per vocale, in quanto si tratta di >>>elisione

un’amica, un’edicola, un’isola, un’ovazione

In alternativa a un’ si può usare anche la forma intera una

una amica, una ovazione.





UN PO’ O UN PÒ?



La grafia corretta è un po’ con l’apostrofo, perché la forma po’ è il risultato di un >>>troncamento (poco > po’).

Pur scorretta, la grafia pò con l’accento risulta sempre più diffusa. Basta una rapida ricognizione in rete per accorgersi che un pò non si trova solo – larghissimamente – nei blog e nei forum, ma anche in comunicati stampa, report aziendali e brochure pubblicitarie, per non dire di tesi e tesine. E lo stesso vale, a maggior ragione, per i messaggini SMS, in cui il sistema di scrittura veloce T9 quando si digita la sequenza p + o fa apparire automaticamente sullo schermo la grafia errata pò (con l’accento), costringendoci – per digitare quella corretta – a operazioni molto più complicate.



VEDI ANCHE

apostrofo

accento





ÙPUPA O UPÙPA?



La pronuncia corretta è ùpupa, con accentazione >>>sdrucciola come nell’etimo latino ùpupam.

La pronuncia upùpa, con accentazione >>>piana, è dovuta a un errato avanzamento dell’accento sul modello di nomi come pupa.



VEDI ANCHE

accento





URLA O URLI?



La parola urlo ha due plurali.

• Il plurale femminile urla si usa quando ci si riferisce a suoni emessi da esseri umani

Sapessi che urla terribili sa lanciare mio fratello

• Il plurale maschile urli si usa per indicare i versi degli animali

quando il mondo sembrava rotolare nel buio e sotto di me sentivo l’inferno sgranchirsi negli urli delle fiere (E. Flaiano, Tempo di uccidere)

ma può essere usato anche per indicare parole o frasi pronunciate a voce alta, con violenza o con rabbia

in quei versi divini risuonano gli urli della folla e gli applausi trionfali (C. Malaparte, La pelle).



VEDI ANCHE

plurali doppi





UTENSÌLE O UTÈNSILE?



Entrambe le pronunce sono corrette, e rispondono a significati diversi.

• Utensìle, con accentazione >>>piana, è fedele all’etimo latino utensìlia, e si usa per il sostantivo

Gli utensìli dell’idraulico sono la chiave a stella, il cacciavite e molti altri

• Utènsile, con accentazione sdrucciola, segue il latino utènsilem, e si usa per l’aggettivo, quasi esclusivamente nell’espressione macchina utensile

Ci è arrivata una nuova macchina utènsile.



VEDI ANCHE

accento





V





VALE LA PENA DI O VALE LA PENA?



Questa >>>locuzione deriva dal francese valoir la peine de e assume il significato di ‘convenire, tener conto di una cosa per dedicarvi un po’ di fatica o di attenzione’

Allora Guglielmo decise che valeva la pena di non dargli respiro (U. Eco, Il nome della rosa)

La forma più corretta, attestata nella nostra tradizione letteraria, è quindi vale la pena di + infinito

Ma queste offerte son cose di tanto poco momento, che non vale la pena di parlarne (G. Leopardi, Epistolario)

Tuttavia, anche la forma senza preposizione ha una certa diffusione nell’uso

Vale la pena arrivare per tempo anche perché la zona merita una piacevole escursione a piedi («La Repubblica»)

In alternativa, soprattutto quando è necessario esprimere il soggetto, si può ricorrere al costrutto esplicito vale la pena che + congiuntivo

Vale la pena che un bambino impari piangendo quello che può imparare ridendo? (G. Rodari, Il libro degli errori).





VALIGIE O VALIGE?



In base alla regola empirica che si usa per il plurale dei nomi in >>>-cia, -gia, -scia, la grafia corrente del plurale di valigia è valigie.

Tuttavia, fino alla metà del secolo scorso ha avuto una certa diffusione anche la grafia valige, usata spesso ancora oggi, soprattutto in testi linguisticamente non molto sorvegliati

L’altro terzino con le valige pronte è Grosso, il campione del mondo del 2006 non ha mai mostrato le sue qualità a Torino (www.spaziojuve.it)

Viaggi: meno spese se le valige sono più leggere (www.mettivia.it).





VALUTAZIONE, AVVERBI DI



Gli avverbi di valutazione esprimono un giudizio su quanto espresso da un verbo, un aggettivo o un altro avverbio, e si distinguono in tre gruppi:

• avverbi di affermazione, come davvero, certamente, esattamente, sicuramente

È stata davvero una bella serata

Crudeli: “Tevez arriverà sicuramente” (www.milannews.it)

• avverbi di negazione, come non, nemmeno, neanche, neppure, mica

Ho detto che non voglio venire a casa con te

Nemmeno un bacio che sia stato mai sprecato (L. Ligabue, Ci sei sempre stata)

• avverbi di dubbio, come magari, forse, quasi, circa, eventualmente

Magari fossi io al tuo posto!

Eventualmente può provare a rivolgersi al collega.





VALÙTO O VÀLUTO?



Valùto rappresenta la pronuncia più corretta dal punto di vista dell’etimologia (dal latino tardo valùto) della 1a persona singolare del presente indicativo del verbo valutare.

La pronuncia vàluto, con >>>ritrazione dell’accento, è comunque quella di gran lunga più diffusa nell’italiano d’oggi.



VEDI ANCHE

accento





VANTAGGIO E SVANTAGGIO, COMPLEMENTI DI



Nell’analisi logica, i complementi di vantaggio e svantaggio sono complementi indiretti che indicano la persona o la cosa in favore o a danno della quale si verifica l’evento descritto dal verbo.

I complementi di vantaggio e svantaggio possono essere introdotti da diversi elementi:

• dalla preposizione >>>per

È stato attivato un numero verde per le popolazioni colpite dall’alluvione

Se tuo padre ha agito così, lo ha fatto certamente per il tuo bene

• da locuzioni >>>preposizionali come a favore di, a vantaggio di, a scapito di, a svantaggio di

Abbonamenti agevolati per trasporti pubblici a favore di anziani e disabili (www.comune.napoli.it)

Le case automobilistiche mirano dritte al profitto anche a scapito di un’immagine non proprio sobria (www.badzu.net)

• in alcuni casi anche da un pronome >>>personale atono

Gli (= per lui) ho preparato una cena deliziosa.





VA, VA’ O VÀ?



Va e va’ sono due >>>omonimi.

• Va, senza apostrofo, è la 3a persona singolare del presente indicativo del verbo andare

Oggi Filippo va al lavoro in treno

• Va’, con l’apostrofo, è la 2a persona dell’imperativo del verbo andare (>>>troncamento di vai)

Va’ al diavolo!

La grafia và, con l’accento, che talvolta si incontra sia per l’indicativo, sia per l’imperativo, è in entrambi i casi una grafia errata e da evitare (proprio come dò, fà e stà).

Il -và accentato si usa soltanto come >>>desinenza nei composti di andare, secondo la regola per cui l’accento grafico è obbligatorio nelle parole composte accentate sull’ultima sillaba, anche se l’ultima parola – da sola – andrebbe scritta senza accento

Quest’anno Francesca rivà (voce del verbo riandare) in Brasile.



USI

Per la 2a persona dell’imperativo, è possibile usare – accanto alla forma va’ – anche la forma piena vai

Vai via di qui!



STORIA

Come nel caso di da’, sta’ e fa’, l’imperativo va’ con l’apostrofo ha sostituito la forma senza apostrofo va in uso ancora nel secolo scorso. Inizialmente, si è usata la forma dell’indicativo vai; poi, secondo la tendenza toscana a ridurre il >>>dittongo ai, si è giunti a va’.



VEDI ANCHE

da, da’ o dà?

fa, fa’ o fà?

sta, sta’ o stà?

apostrofo

accento





VENIRE, COMPOSTI DEL VERBO



I verbi avvenire, intervenire, prevenire, divenire, convenire, provenire seguono la coniugazione del verbo venire

Paolo intervenne rapidamente

Quelle misure hanno prevenuto il peggio

Avverrà tutto senza che ce ne accorgiamo

Siamo diventati buoni amici

Da quella scelta provennero molti altri guai.



USI

Nell’italiano contemporaneo le forme corrette del passato remoto sono quindi provenne, intervenne, divennero ecc. Forme come provenì, intervenì e divenirono, formate sul modello dei verbi della terza >>>coniugazione sono da considerarsi scorrette, anche se abbastanza comuni e diffuse da tempo nell’uso

L’intervento è stato eseguito a Cattolica dal dottor Giuseppe Porcellini, lo specialista che intervenì chirurgicamente anche su Valentino Rossi (www.sportmediaset.it).





VERBALE, PREDICATO vedi PREDICATO VERBALE





VERBALI, LOCUZIONI



Le locuzioni verbali sono >>>locuzioni composte da due o più parole che hanno nel loro insieme la funzione e il significato di un verbo.

Le locuzioni verbali sono formate da un >>>predicato verbale unito a un altro elemento, che può essere di vario tipo:

• un nome

dare inizio

avere bisogno

fare fatica

• un aggettivo

essere fritto

stare fresco

farsi vivo

• un avverbio

saltare su

andare forte

capirci poco

• una locuzione preposizionale

andare a capo

uscire di senno

dare di stomaco

• un infinito verbale retto da preposizione

starci a pensare

vale a dire.





VERBI ALTERATI



Anche i verbi, così come altre parti del discorso, possono essere modificati con suffissi di >>>alterazione

Ci mancava solo che cominciassero a fischiettare, guardando da un’altra parte (G. Carofiglio, Il passato è una terra straniera)

Non so se l’abbia fatto per distrazione o per sottile perfidia ma con il suo stentato parlottare Bossi gli ha conferito un merito che francamente non conoscevamo (E. Scalfari, «La Repubblica»)

I principali suffissi usati per l’alterazione di verbi sono:

• -(er/ar)ellare

saltare > saltellare, saltarellare

girare> girellare

giocare > giocherellare

bucare > bucherellare

• -ettare, -ottare

scoppiare > scoppiettare

picchiare > picchiettare

fischiare > fischiettare

parlare > parlottare

• -icchiare, -acchiare, -ucchiare

lavorare > lavoricchiare

cantare > canticchiare

rubare > rubacchiare

mangiare > mangiucchiare

I verbi alterati appartengono tutti alla >>>prima coniugazione, indipendente dalla coniugazione del verbo oggetto di alterazione:

dormire (= terza coniugazione) > dormicchiare (= prima coniugazione)

vivere (= seconda coniugazione) > vivacchiare (= prima coniugazione)

Nei verbi alterati il suffisso dà al verbo un significato attenuativo o leggermente peggiorativo, oppure modifica l’>>>aspetto verbale indicando nella maggior parte dei casi un’azione ripetuta.



VEDI ANCHE

suffissi alterativi dei verbi





VEZZEGGIATIVI, SUFFISSI



I suffissi vezzeggiativi sono >>>suffissi che esprimono una connotazione affettiva.

Possono essere usati in combinazione con vari elementi:

• nomi

fratello> fratellino

• aggettivi

piccolo> piccolino

• verbi

cantare> canticchiare

I suffissi vezzeggiativi sono formati con gli stessi suffissi >>>diminutivi, soprattutto -etto, -ino, -uccio, e hanno le stesse caratteristiche

naso> nasetto

gatto> gattino

bocca> boccuccia

Anche i suffissi -otto e -acchiotto hanno valore vezzeggiativo

Non sai quanto vorrei anke io un picciolotto tutto nostro (www.forum.alfemminile.com)

“Eh, ci tiene lui ai suoi giocattoli, eh ci tiene all’orsacchiotto che gli ha regalato la sua nonna!” (D. Buzzati, Sessanta racconti)

Il suffisso -uccio può avere un significato vezzeggiativo o peggiorativo

Che bel calduccio!

Un povero impiegatuccio.



STORIA

Attraverso l’uso vezzeggiativo, alcuni diminutivi latini – perduto il valore affettivo – sono diventati aggettivi di grado positivo, come orecchia dal latino auriculam (vezzeggiativo di auris); vecchio da veclum (da vetulum, a sua volta vezzeggiativo di veteris); fratello e sorella (vezzeggiativi di frater e soror).



VEDI ANCHE

peggiorativi, suffissi

grado degli aggettivi





VI vedi CI





VICE-



È un >>>prefissoide derivato dal latino vice, caso ablativo del sostantivo latino vicis ‘vicenda’. Si trova in molte parole composte derivate dal latino o formate modernamente con il significato di ‘persona che fa le funzioni di’.

Davanti a nomi di carica o ufficio, vice- indica la persona di grado immediatamente inferiore che sostituisce il titolare nelle sue funzioni in caso di assenza o impedimento

vicesindaco

vicesegretario

vicepreside

viceconsole

vicecomandante

viceammiraglio.



USI

Anche la grafia staccata è abbastanza frequente

Pescina: si è suicidato il vice Brigadiere dei carabinieri in servizio a Collarmele (www.sergenti.it)

Talora, nell’uso corrente, il secondo elemento può essere sottinteso per brevità, e il prefissoide vice- può essere usato come nome

Dica tutto a lui, che è il suo vice.



VEDI ANCHE

prefissi





VICINO O VICINO A?



Con funzione di locuzione >>>preposizionale, è consigliabile evitare l’uso del solo vicino e preferire la forma con la preposizione a

vicino a Napoli

vicino a scuola

vicino a casa

L’uso di vicino senza preposizione è dunque scorretto, anche se risulta abbastanza comune e diffuso da tempo

in un appartamento di Riano, vicino Roma («La Repubblica»).





VIENIMI, VIENMI O VIEMMI?



Nella lingua scritta contemporanea la grafia più diffusa è vienimi

vienimi a prendere / mi riconosci ho le tasche piene di sassi (Jovanotti, Le tasche piene di sassi)

Nella lingua orale tutte e tre le pronunce sono accettabili e trovano spazio anche la forma vienmi e soprattutto la forma viemmi.

Vienmi e viemmi erano molto comuni nell’uso letterario del passato

Certo non chiese se non “Viemmi retro” (D. Alighieri, Inferno).





VÌOLA O VIÒLA?



Si tratta di due >>>omografi.

• Vìola, con accentazione >>>sdrucciola, è la 3a persona singolare del presente indicativo del verbo violare

Ma va bene punire chi viola la legge e favorisce gli abusivi (www.corriere.it)

• Viòla, con accentazione >>>piana, invece è un sostantivo femminile che indica una pianta o un fiore (dal latino violam), un colore e anche uno strumento musicale (dal provenzale viula)

un mazzetto di viole

una camicetta viola

concerto per viola e orchestra.



VEDI ANCHE

accento





VIRGOLA



La virgola indica uno stacco di debole intensità tra due parole o due >>>proposizioni contenute in un periodo e si usa in diversi contesti e con diverse funzioni:

• nelle enumerazioni, nelle descrizioni e negli elenchi di elementi coordinati per >>>asindeto (a eccezione dell’ultimo elemento, preceduto dalla >>>congiunzione e)

Alle stelle i prezzi di pane, pasta, frutta e prodotti per la casa («La Repubblica»)

• prima o dopo di un’>>>apposizione

Io sono nato a Ferrara, città tra le più belle d’Europa, patria del Rinascimento, nella quale hanno vissuto e lavorato Ariosto e Tasso (www.mclink.it)

• nelle proposizioni >>>incidentali: in questi casi la virgola può contrassegnare il semplice inciso costituito da una congiunzione, oppure isolare strutture complesse

Così a occhio, mi pare, stamattina c’è più traffico del solito

Vivere in città, ormai, è sinonimo di caos a tutte le ore del giorno

• prima (o anche dopo) un vocativo assoluto, quando cioè ci si rivolge a qualcuno interpellandolo

Stefano, sbrigati!

Mi sorprendi, caro Paolo

• per separare una proposizione da una coordinata (>>>coordinate, proposizioni) introdotta dalle congiunzioni ma, tuttavia, però, anzi

Oggi il cielo è nuvoloso, ma non è previsto che pioverà

• per separare una proposizione >>>principale da una proposizione >>>subordinata introdotta da anche se, per quanto, poiché, benché, giacché, sebbene, quando, mentre

per quanto mi riguarda, io non ho dubbi (F. Moccia, Scusa ma ti chiamo amore)

• con le proposizioni >>>relative, in alcuni casi, la virgola svolge una funzione distintiva e la sua presenza o assenza modifica il senso di una frase, distinguendo una relativa restrittiva da una relativa esplicativa

I giornalisti che erano presenti sono rimasti sorpresi da tanto interesse e attenzione (= non tutti i giornalisti, ma solo quelli che erano presenti)

I giornalisti, che erano presenti, sono rimasti sorpresi da tanto interesse e attenzione (= tutti i giornalisti sono rimasti sorpresi)

Invece la virgola non deve essere usata all’interno di blocchi unitari di parole. Dunque, ad esempio





VIRGOLETTE



Le virgolette possono essere di tre tipi:

• alte (“ ”)

• basse (« »)

• apici (‘ ’)

Si usano in diversi contesti e con diverse funzioni:

• per delimitare un discorso diretto

«Felice notte, venerabile Jorge,» disse. «Ci attendevi?» (U. Eco, Il nome della rosa)

• per delimitare una citazione

Per Schopenhauer l’invidia è «il segno sicuro del difetto»

• per introdurre in un testo il titolo di un giornale

L’ho letto nel “Corriere della Sera”

• per mettere in evidenza una parola con un significato particolare, spesso figurato o ironico; o anche per introdurre, a fianco di una parola, il suo significato

Una “grattata” da 5 milioni (www.altoadige.gelocal.it)

Mario ha risposto: «È un ambiente molto ‘cheap’».



USI

Nelle citazioni e con il discorso diretto, le virgolette più adoperate nell’uso comune sono quelle basse. Le virgolette alte vengono utilizzate soprattutto per segnalare l’uso particolare di una parola, mentre gli apici sottolineano in genere una singola espressione, o racchiudono una definizione.





VIVERE: AVERE O ESSERE?



Nei tempi composti il verbo vivere può essere usato, sia con l’ausiliare >>>essere, sia con l’ausiliare avere (che sembra essere quello più usato nell’italiano contemporaneo)

nessuno ha mai vissuto due volte la propria vita («Corriere della Sera»)

Sono vissuta nell’illegalità dei manicomi («La Repubblica»)

In base alle norme della >>>concordanza, quando si usa l’ausiliare essere, il participio passato deve avere lo stesso genere e lo stesso numero del soggetto

I miei nonni hanno vissuto a Cuba / I miei nonni sono vissuti a Cuba.



VEDI ANCHE

avere o essere?





VOCALE TEMATICA



La vocale tematica è la vocale che si trova tra la >>>radice e la >>>desinenza e caratterizza la >>>coniugazione:

• -a- per la prima coniugazione

am-a-re

• -e- per la seconda coniugazione

convinc-e-re

• -i- per la terza coniugazione

fin-i-re.





VOCAZIONE, COMPLEMENTO DI



Nell’analisi logica, il complemento di vocazione è un complemento indiretto che indica la persona, l’animale o la cosa a cui ci si rivolge in un >>>discorso diretto.

Il complemento di vocazione è costituito da un nome o da un pronome, isolato dal resto della frase per mezzo della punteggiatura.

• Se si trova all’inizio o alla fine della frase, è isolato per mezzo di una virgola, posta rispettivamente prima o dopo

Prego, signora

Dio mio, abbi pietà di loro

Quanto mi manchi, amore mio!

• Se si trova all’interno della frase, è isolato per mezzo di due virgole

Allora, dottore, è tanto grave?

Lei, professore, può accomodarsi alla mia destra

Spostati, cagnolino, che mi fai inciampare!



USI

Nella lingua letteraria spesso il complemento di vocazione è introdotto dall’>>>interiezione o

O notte, a me più chiara e più beata (G. Stampa, Rime).



VEDI ANCHE

virgola





VÒLANO O VOLÀNO?



Si tratta di due >>>omografi.

• Vòlano, con accentazione >>>sdrucciola, è la 3a persona plurale del presente indicativo del verbo volare

Alcuni viaggiatori volano in acqua, altri corrono disperatamente verso i gommoni e le scialuppe («La Repubblica»)

• Volàno, con accentazione >>>piana, invece è un sostantivo maschile che deriva dal francese volant e indica sia un attrezzo sportivo, sia un ‘dispositivo in grado di accumulare energia e di restituirla poi in opportune condizioni’

Il gioco del volano

Un volano importante per l’economia, che può aiutare i giovani meritevoli e intraprendenti («La Repubblica»).



VEDI ANCHE

accento





VOLARE: AVERE O ESSERE?



Nei tempi composti il verbo volare può essere usato, sia con l’ausiliare >>>essere, sia con l’ausiliare avere (che sembra essere quello più usato nell’italiano contemporaneo)

L’aeromobile che usiamo è quello su cui ha volato anche il Papa («La Repubblica»)

Cosa è volato nei cieli di Soraga? (www.supernatural.myblog.it)

In particolare, si utilizza l’ausiliare essere quando il verbo è accompagnato dal complemento di >>>moto da luogo o di >>>moto a luogo e generalmente nei significati figurati

Il tempo è volato, stasera

Un angelo è volato in cielo: muore a 24 giorni al S. Maria (www.reggionline.com)

In base alle norme della >>>concordanza, quando si usa l’ausiliare essere il participio passato deve avere lo stesso genere e lo stesso numero del soggetto

Questo mese è volato via / Questi mesi sono volati via.



VEDI ANCHE

avere o essere?





VOLERE



Il verbo irregolare volere alterna – a seconda dei modi, dei tempi e delle persone – tre diverse >>>radici

vogl-

vuo-

vol-/vor-

• Quando la radice è accentata, si usano vogl- e vuo-

io voglio

lui/lei voglia

voi vogliate

tu vuoi

lui vuole

• Quando la radice non è accentata, si usa vol-/vor-

voi volete

io volevo

io vorrò

io vorrei

voluto

volendo.



VEDI ANCHE

servili, verbi





VOLITIVE, PROPOSIZIONI



Nell’analisi del periodo, le proposizioni volitive sono proposizioni indipendenti che esprimono un ordine, un divieto o un invito.

Nelle proposizioni volitive, il verbo può appartenere a quattro modi diversi:





-VORO



È un >>>suffissoide derivato dal verbo latino vorare ‘mangiare con ingordigia’ ed è usato in parole derivate direttamente dal latino con il significato di ‘che mangia, che si nutre di’

carnivoro (‘che si nutre di carne’)

erbivoro (‘che si nutre di erbe’)

onnivoro (‘che si nutre di qualsiasi cibo’)

Per estensione, -voro significa anche ‘che consuma, che smaltisce’

idrovoro (‘in grado di smaltire rapidamente masse d’acqua’)

Inoltre compare, in aggettivi sostantivati che costituiscono nomi della classificazione scientifica, anche al femminile

mellivora (‘animale che si nutre di piccoli mammiferi, uccelli, invertebrati e in particolar modo di miele di api selvatiche’).



VEDI ANCHE

suffissi





W





WHISKY: IL O LO?



In base alle regole di selezione dell’articolo >>>determinativo, la forma corretta davanti alla parola straniera whisky dovrebbe essere l’, con >>>elisione, come per tutte le parole che iniziano con il suono u (come per l’uomo)

perdonate se ho l’whisky facile (F. Buscaglione, Whisky facile)

Talvolta si incontra anche l’articolo lo, senza elisione

Bagnate con lo whisky e lasciate sfumare (www.donnacasa.it)

Tuttavia, nell’uso comune prevale la forma con l’articolo il, probabilmente per via del fatto che la w è percepita come consonante a pieno titolo

C’è chi va a ballare nei locali notturni, a ubriacarsi con il whisky (L. Malerba, Il serpente)

Il whisky di papà l’abbiamo bevuto (M. Lombardi, L. Ravera, Porci con le ali).





Z





ZABAIONE O ZABAGLIONE?



Sono corrette tutte e due le forme.

• La forma zabaione è più fedele al probabile etimo, il latino tardo sabaiam ‘bevanda d’orzo’, e risulta oggi la più comune

Lo zabaione è una delle creme più classiche (www.ricette.giallozafferano.it)

La grafia zabajone è invece da considerarsi ormai letteraria e antiquata

Brodo, zabajone, pomodoro, spremuta d’arancio, acqua minerale (A. Delfini, Diari)

• La forma zabaglione è leggermente meno frequente, ma comunque molto usata

Si ricordi anche che prendevo lo zabaglione (G. Celati, La banda dei sospiri).





ZÀFFIRO O ZAFFÌRO?



Entrambe le pronunce sono accettabili.

• Zàffiro, con accentazione >>>sdrucciola, è la forma che ricalca l’accento della base greca sàppheiros. Nell’italiano contemporaneo è la forma meno diffusa.

• Zaffìro, con accentazione >>>piana, segue invece la base latina sapphìrum. Nell’italiano contemporaneo è la forma più diffusa.



VEDI ANCHE

accento





ZAR / ZARINA vedi FEMMINILE DEI NOMI





Z O ZZ?



Anche se la z è di norma pronunciata doppia quando si trova in posizione intervocalica (è questa la pronuncia corretta nel modello toscano e dunque italiano), la grafia oscilla a seconda dei contesti.

• Si ha la grafia con z semplice:

- nei gruppi -zione, -azia, -ezia, -izia, -ozia, -uzia, -azio, -ezio, -izio, -ozio, -uzio

eccezione, grazia, inezia, liquirizia, idiozia, arguzia, dazio, trapezio, armistizio, equinozio, minuzioso

con l’eccezione delle parole pazzia e razzia; mentre gli abitanti di La Spezia sono gli spezzini:

- nelle parole composte il cui secondo elemento cominci con z

prozia, protozoo, rizappare

-in parole di origine greca o straniera

azoto, bazar, gazebo, mazurca

• La z invece è doppia:

- nei gruppi -ezza, -ozza, -ozzo, -uzza, -uzzo, -izzare, -izzazione, -izzatore

bellezza, tinozza, predicozzo, viuzza, merluzzo, nazionalizzare, tropicalizzazione, moralizzatore.



USI

In alcune parole di origine straniera, al posto di z si può trovare il gruppo ts

mosca tse-tse, intellighentsia

Il gruppo tz è tipico della grafia delle parole sarde, ed è presente in cognomi e nomi di luogo

Atzeni, Aritzo, Setzu.





Table of Contents


La grammatica italiana

A

B

C

D

E

F

G

I

L

M

N

O

P

Q

R

S

T

U

V

W

Z





