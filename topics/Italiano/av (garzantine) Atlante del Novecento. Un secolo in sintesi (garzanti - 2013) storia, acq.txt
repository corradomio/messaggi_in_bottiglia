Atlante del Novecento

Un secolo in sintesi





Garzanti





I testi sono tratti dall’Atlante Storico, collana Le Garzantine.

© Garzanti Editore s.p.a., 1966, 1982, 1990, 1994

© 1999, 2003, 2011, Garzanti Libri s.p.a., Milano



Le schede sono state redatte da Peppino Ortoleva, in collaborazione con Valentina Solari e Marco Rovelli



Revisione a cura delle Redazioni Garzanti.



ISBN 978-88-11-13680-4



© 2012, Garzanti Libri s.p.a., Milano

Gruppo editoriale Mauri Spagnol



www.garzantilibri.it



Per essere informato sulle novità del Gruppo editoriale Mauri Spagnol visita il sito www.illibraio.it



Prima edizione digitale 2012



Quest’opera è protetta dalla Legge sul diritto d’autore.

È vietata ogni duplicazione, anche parziale, non autorizzata.





Introduzione


Un secolo è una misura temporale al tempo stesso ovvia e sfuggente. È troppo lungo per essere compreso nella memoria di un individuo ma è troppo breve rispetto ai tempi dei processi storici di lungo periodo. È un’entità sostanzialmente arbitraria, ma non riusciamo a fare a meno di attribuirle un significato, per non dire un’identità. Tra tutti i secoli, il Novecento, forse perché è il più vicino alla nostra esperienza, ma forse anche per alcuni tratti propri delle vicende che lo hanno attraversato, ci si presenta come il più inafferrabile e insieme come il più caratterizzato. Ne è un’eco il perdurante dibattito sulla sua reale «durata», tra chi tende a restringerne i confini e ne fa un «secolo breve» (per riprendere la fortunata formula di E. Hobsbawm), compreso tra una grande guerra e il crollo di un sistema che in quella guerra era nato, e chi tende invece a dilatarne i confini, facendolo cominciare due o tre decenni prima del suo inizio «ufficiale». Inafferrabile il Novecento lo è innanzi tutto per le grandi contraddizioni che lo hanno attraversato: tra le più feroci dittature e la massima diffusione della democrazia, tra il boom della popolazione e il calo generalizzato della natalità, tra la distruttività estrema delle sue guerre e gli sforzi diffusi e coronati da successo per prolungare la vita umana oltre ogni limite immaginabile nei secoli precedenti. Ma queste stesse contraddizioni sembrano tanto più richiedere uno sforzo di sintesi, che ne tenga conto e insieme le trascenda, anche per dare un senso a processi ed esperienze che sono ancora parte dell’attuale orizzonte politico e culturale. Queste semplici riflessioni aiutano a comprendere quanto un lavoro di sintesi del secolo appena terminato possa essere, insieme, difficile e necessario. E del resto, molti storici e studiosi di scienze sociali sono all’opera per tracciare del Novecento un ritratto articolato e tridimensionale.

Le schede e le carte che seguono sono assai meno ambiziose. Del secolo appena concluso mirano a delineare, al più, una mappa, come si conviene a un atlante: offrono da un lato una visualizzazione dei processi che maggiormente hanno caratterizzato il Novecento; dall’altro, si sforzano di fissare alcune periodizzazioni interne al secolo leggibili solo a partire dalla fine del secolo stesso. Fra i numerosi processi che hanno attraversato il Novecento, ne sono stati selezionati una decina. Si è cercato prima di tutto di dare conto di tendenze misurabili con relativa precisione, sulla base di dati quantitativi certi o quanto meno oggetto di ricerca rigorosa, o di formulazioni giuridiche chiare; ciò ha comportato l’esclusione di molti fenomeni culturali e sociali, per quanto rilevanti e caratterizzanti, poiché qualsiasi tentativo di visualizzazione sarebbe stato futile e qualsiasi sforzo di sintesi sarebbe apparso caricaturale. Si è anche dovuto fare i conti con un certo eurocentrismo insito nei dati stessi (generalmente più ricchi e affidabili per il mondo industrializzato che per quello che viene oggi chiamato «il Sud del mondo», e tanto più squilibrati quando si va all’indietro nel tempo) e in alcune delle categorie usate. Ci si è comunque sforzati di descrivere tendenze del Novecento che hanno toccato il mondo nella sua interezza, come del resto si conviene a un secolo nel quale, come mai prima, le popolazioni del Pianeta hanno acquisito coscienza dei loro comuni destini. Per farlo, si è dato spazio ad alcuni importanti processi politico-istituzionali, economici e demografici; al tempo stesso, con le schede dedicate all’energia e ai trasporti, alle comunicazioni e agli armamenti, si è voluta sottolineare l’importanza dei fattori tecnologici. Proprio per il XX secolo, infatti, una distinzione netta tra tecnica e società, quale è radicata nel senso comune, appare fuorviante, in quanto le macchine sono diventate, come mai in passato, elemento essenziale e intermediari indispensabili di ogni tipo di relazione tra le persone, e d’altra parte la tecnica è diventata incarnazione fisica di idee, processi sociali e relazioni di potere. Vale la pena di ricordare, comunque, che nessuna delle mappe e delle schede che seguono va letta come una sintesi autosufficiente; esse acquistano senso e, si auspica, funzione di stimolo solo in quanto vengano poste a confronto tra loro.





La popolazione. Un mondo affollato, ma sempre meno figli


Due tendenze demografiche apparentemente contrastanti caratterizzano il XX secolo. Da una parte, l’incremento della popolazione in termini assoluti: nel 1900 essa era inferiore al miliardo e 700 milioni di persone, nel 1999 ha superato la soglia dei 6 miliardi. Dall’altra, l’andamento decrescente della natalità: tra il 1900 e il 1999 l’Italia è passata da 35,86 a 9 nuovi nati all’anno per mille abitanti; in India, paese simbolo del sovrappopolamento, il tasso di natalità è sceso, nello stesso periodo, da 46 nati per mille a 30. In quasi tutti i paesi europei occidentali (ma anche in Cina) alla fine del ’900 la fertilità media delle donne era scesa sotto quella soglia di 2,1 figli che assicura la riproduzione. Queste due tendenze nel loro insieme fanno del XX secolo il secolo della transizione demografica.


■ La demografia come minaccia. Fino al 1804, la popolazione mondiale era rimasta sotto il miliardo. Nel XX secolo la soglia dei 2 miliardi è stata superata nel 1927; poi la crescita è divenuta via via più rapida. Tale incremento ha avuto effetti intensivi (l’addensarsi ulteriore della popolazione in aree già molto abitate) ed estensivi (la formazione di consistenti aggregati in aree prima spopolate). L’Oceania nel 1900 contava 6 milioni di abitanti, nel 2000 arrivava ai 30 (oltre la metà nella sola Australia); l’America del Nord è passata da 82 a oltre 300 milioni di abitanti. In questo quadro, anche le perdite dovute alle guerre, alle epidemie, ai terrorismi totalitari hanno avuto effetti numericamente modesti sull’andamento della crescita. La rapidità dell’espansione demografica ha prodotto preoccupazioni e timori fin dai primi decenni dell’800; ma le paure legate alla crescita della popolazione hanno cambiato segno nel corso del tempo. Nella tradizione ottocentesca il timore essenziale era legato alla scarsità: si paventava una crescente sproporzione tra la popolazione e le risorse disponibili e si temeva che in tempi brevi l’umanità sarebbe stata minacciata dalle carestie. Nel corso del ’900, sebbene l’allarme per una possibile carestia su scala mondiale si sia più volte ripresentato, è prevalso il timore che la presenza umana, soprattutto nella sua mancanza di autocontrollo, divenisse fattore di minaccia per le altre specie e per le future generazioni.


■ Differenze di ritmo. Dall’altro lato, si sono fatti sentire i ricorrenti timori di una sproporzione non tra umani e risorse, ma tra diversi «tipi» di esseri umani. Più volte nei paesi multietnici è emersa la paura che la maggiore fertilità degli «altri», in genere dei non autoctoni, producesse una sorta di inquinamento demografico, o quanto meno uno squilibrio di potere. È il timore che nei primi anni ’20 spinse il Congresso americano a promuovere misure restrittive dell’immigrazione congegnate per favorire le etnie nordeuropee e che, più o meno dichiaratamente, condiziona molti movimenti restrittivi nell’Europa di fine ’900-inizio 2000 rispetto alle ondate migratorie dall’Africa e dal mondo arabo. Un analogo timore di sproporzione tra «razze» ha spinto molti europei ad agitare fin dagli anni ’30 i fantasmi del «pericolo giallo» (la supposta pressione dei popoli asiatici, con la loro inarrestabile crescita). In realtà, la dinamica della crescita demografica nei diversi continenti presenta differenze meno univoche di quanto ci si aspetterebbe. Tra il 1900 e il 1950 la popolazione asiatica è aumentata dello 0,79% l’anno, al di sotto della media mondiale dello 0,85% e assai meno della popolazione nordamericana (moltiplicata soprattutto dalle immigrazioni dei primi decenni) che si accresceva dell’1,49% l’anno, cioè quasi il doppio. Nella seconda metà del secolo il quadro è sicuramente cambiato, e la popolazione asiatica è venuta crescendo dell’1,95% l’anno (superata nettamente dall’Africa che nel frattempo arrivava a un tasso di incremento del 2,63%) mentre la popolazione americana aumentava dell’1,18% annuo. Solo per la seconda metà del ’900 è quindi effettivamente possibile parlare di una sproporzione crescente nei ritmi di crescita, e di una forte pressione di Asia, Africa e America Latina (2,29%).


■ La grande transizione. Per molti millenni, l’equilibrio numerico della specie umana è stato assicurato dalla corrispondenza tra una forte natalità (in certe fasi fino a una media di quasi 8 figli per donna) e una mortalità altrettanto elevata. A partire dall’Europa di fine ’700-inizio ’800 questo equilibrio ha cominciato a rompersi soprattutto sul versante della mortalità. La durata media della vita è venuta crescendo, dapprima quasi solo in Occidente: in Francia dal 1820 al 1900 si è passati da una speranza di vita alla nascita di 37 anni a una di 47, in Italia da 30 a 43, negli USA da 39 a 47; in India solo da 21 a 24. Nel corso del ’900, la speranza di vita alla nascita ha conosciuto un incremento ancora più intenso, che si è esteso all’intero pianeta. Alla fine del secolo in Italia si è arrivati a 78 anni, quasi il doppio rispetto all’inizio del secolo; in India, con un aumento ancora più impressionante, a 71. Mentre la mortalità continuava a calare, la natalità ha cominciato, specie dalla metà del secolo, a contrarsi anch’essa in misura considerevole, processo favorito anche dal diffondersi dagli anni ’60 di una nuova generazione di anticoncezionali (in particolare la «pillola»).


Questo processo però si è manifestato in tempi differenziati nelle diverse aree. È il persistere dell’alta mortalità nel mondo preindustriale nella prima metà del ’900 che spiega il minore ritmo di crescita dell’Asia rispetto all’Europa in quel periodo. D’altra parte, è il forte scarto tra un Occidente «a crescita zero» e un’Asia e un’America Latina ancora caratterizzate da un forte tasso di natalità che ha portato, nella seconda metà del secolo, al divario in senso opposto di cui si diceva. Se nell’ultimo quarto del secolo la natalità ha cominciato a calare anche in paesi come l’India e la Cina ciò è avvenuto per l’effetto di politiche denataliste fortemente autoritarie. Saranno comunque necessari alcuni decenni perché il calo della natalità porti alla riduzione assoluta della popolazione: solo una diminuzione consistente del numero delle donne in età di procreare, sommato a un livello di natalità da crescita zero o ancora più basso, può fare da contrappeso alla tendenza alla crescita connessa all’aumento dell’attesa di vita.





Migrazioni e urbanizzazione


Nei movimenti migratori del ’900 si possono distinguere diverse correnti. La prima, fondamentalmente costante e unidirezionale, è quella che ha portato centinaia di milioni di abitanti delle campagne a trasferirsi nelle città. La seconda è quella che ha spostato e sposta masse di lavoratori da un paese all’altro e da un continente all’altro in cerca di migliori condizioni di vita. Non può essere definita unidirezionale, sia perché le migrazioni internazionali sono state sempre accompagnate da consistenti ondate di rimpatrio sia perché più volte nel ’900 sono mutati i paesi di partenza e di arrivo. Più episodici, ma di grandi dimensioni e politicamente traumatici, gli spostamenti causati dalle guerre e dalle persecuzioni (dapprima nel cuore stesso dell’Europa per effetto dei due conflitti mondiali, poi nel Terzo Mondo diviso dai conflitti etnici, infine di nuovo in Europa, nelle aree balcaniche). D’altra parte, nel ’900 si è avuto un declino della colonizzazione «di popolamento», cioè dello spostamento di persone verso territori considerati «liberi», un fenomeno invece centrale nella storia del secolo precedente. I progetti di colonizzazione di massa delle aree interne di Australia e Siberia sono rimasti a lungo parte delle politiche ufficiali dei rispettivi governi ma con effetti scarsamente verificabili nelle statistiche demografiche. La pressione demografica verso le «terre libere» è stata causa ricorrente di tensioni e conflitti: dalla guerra anglo-boera, che vide la vittoria di un colonialismo di stato su una nazione nata dalla colonizzazione di popolamento, alla resistenza dei cosiddetti pieds noirs francesi contro la decolonizzazione dell’Algeria, fino all’interminabile conflitto che continua ad opporre coloni israeliani e popolazione palestinese.


■ Un mondo di città. Nel 1900, era concentrato in centri superiori ai 100.000 abitanti circa il 15% degli abitanti della Terra, nel 1950 il 30%, nel 2000 il 50%. All’inizio del ’900, nei paesi «nuovi», come gli USA e l’Australia, si poteva già parlare di una concentrazione della popolazione nelle città mentre l’Africa e la stessa Asia erano quasi esclusivamente rurali, e la situazione europea era più contraddittoria. Delle 20 maggiori città, 11 erano in Europa (più l’«euroturca» Istanbul), 4 negli USA, 4 in Asia. Alla metà del secolo, viveva in città medie e grandi il 64% della popolazione nordamericana, il 54 dell’europea, e «solo» il 15% dell’asiatica; 7 delle 20 maggiori città (ma la media di ciascuna era almeno raddoppiata in cinquant’anni) erano in Europa, 5 negli USA, 3 in America Latina, 5 in Asia. Oggi, fra le 20 più grandi città del mondo 5 sono in America Latina (e tra queste le prime due, Città del Messico e San Paolo), 12 sono in Asia, 2 negli USA, 1 in Africa. Superano tutte gli 11 milioni di abitanti. L’urbanizzazione si è presentata lungo il secolo come un processo irreversibile: la tendenza, cominciata negli USA negli anni ’50, alla dislocazione verso i sobborghi o le città-satellite non ha ridotto i livelli di urbanizzazione, ha semmai contribuito a ridefinire l’idea di città.


■ Le migrazioni internazionali. Se si confrontano le direzioni dei flussi migratori nel ’900 si notano alcune costanti, ma anche cambiamenti netti. Costante è il fatto che alcune aree (USA, Canada, Australia e Nuova Zelanda) sono rimaste sempre e solo meta di emigrazione: un flusso che negli ultimi tre paesi si è andato linearmente intensificando, mentre negli USA ha conosciuto una contrazione tra gli anni ’20 (anche per effetto della legislazione restrittiva) e gli anni ’70, per poi crescere di nuovo grazie soprattutto all’apporto centro- e sudamericano. Costante è la tendenza delle popolazioni di alcune aree sovrappopolate dell’Asia a spostarsi verso l’estero, primariamente nei confini dell’ex impero coloniale britannico. È proprio la persistenza di questi flussi che ha permesso, nel corso del ’900, di riequilibrare i rapporti, in termini di popolazione, tra i diversi continenti. Rispetto all’800, il ’900 ha visto ridursi molto l’attrazione esercitata dall’America Latina sull’Europa (con la parziale eccezione dei flussi dal Portogallo al Brasile e dalla Spagna alle ex colonie), mentre negli ultimi decenni del secolo quell’area insieme all’America centrale è divenuta punto di partenza di nuovi flussi verso gli USA. In Europa diversi paesi si sono trasformati da aree di emigrazione in aree di immigrazione. È accaduto alla Germania, che è stata tra il 1830 circa e la prima guerra mondiale il paese che in assoluto ha fornito più emigranti agli USA, e che dal 1950 ha invece accolto circa 13 milioni di persone provenienti da Turchia, area balcanica, Italia e area iberica. Ed è accaduto anche all’Italia, divenuta dagli anni ’80 una meta significativa dei flussi africani e arabi dopo essere stata fino agli anni ’20 paese leader nelle migrazioni transoceaniche e negli anni ’40-’50 in quelle verso Svizzera, Belgio, Germania.


■ Politiche delle migrazioni. Nel ’900, il processo migratorio è stato influenzato dall’intervento politico. Nei paesi di arrivo, le azioni restrittive hanno condizionato sia le dimensioni sia la composizione dei flussi: così i due successivi «Quota Act» americani del 1921 e del 1924 hanno ridotto gli arrivi in generale e favorito quelli dalle aree nord-europee. La politica italiana di minori controlli rispetto a quelli praticati dagli altri paesi europei ha incentivato la grande ondata di fine ’900 dai Balcani e dall’Africa; nell’ultimo decennio del secolo, la contrapposizione tra politiche di apertura e politiche di chiusura verso gli immigrati è divenuta un tema centrale in tutta l’Europa centro-occidentale. Nei paesi di partenza, si sono alternate azioni di incoraggiamento (come nell’Italia giolittiana) e azioni restrittive (per es. nell’Italia fascista). Il regime che più sistematicamente ha cercato di regolamentare gli spostamenti di popolazione, all’interno del proprio territorio e dei paesi controllati, è stato quello sovietico. Nelle «democrazie popolari» frenare con misure di polizia l’emigrazione verso Occidente è stata per oltre 40 anni una preoccupazione prioritaria: il Muro di Berlino venne eretto, nel 1961, anche per porre termine all’esodo di lavoratori della Germania Est e nel 1989 fu la riconquista del diritto di muoversi liberamente verso Ovest a segnare l’inizio della fine dei regimi comunisti.





Le religioni. Tradizione e cambiamento


La vita delle grandi religioni nel XX secolo è stata segnata da tendenze contrastanti. Da un lato, dapprima in Europa e negli USA poi anche nelle altre aree a maggioranza cristiana, la religione è diventata sempre più un fatto individuale, consegnato al foro interiore della coscienza, in una società laicizzata. Dall’altro lato, i cosiddetti «fondamentalismi» hanno cercato di contrastare tale processo, riproponendo le religioni del libro come unico fondamento delle relazioni sociali e della vita politica. Nel processo di formazione dei nuovi stati nazionali, in cui i capisaldi del potere politico si radicavano in modo crescente nella sfera delle credenze e delle identità, la diversità di religione è divenuta in molti casi motivo di odi e conflitti; si è inoltre ripresentata la tendenza a forme di religione (o irreligione) di stato, tanto più oppressive in quanto associate al totalitarismo politico.


■ La privatizzazione delle pratiche religiose. Il percorso evolutivo che ha fatto della religione, in Occidente, una scelta individuale ha sicuramente un fondamento nel modello di stato costituzionale basato sulla separazione del potere politico dalle istituzioni religiose. La privatizzazione delle pratiche religiose è però radicata in processi culturali e psicosociali più complessi e di lungo periodo: quei processi che hanno portato dapprima al weberiano «disincantamento del mondo», poi alla libertà individuale di interpretazione dei testi sacri e poi, soprattutto nel ’900, a forme di rapporto del tutto personali con la divinità, che sono state definite «religione fai da te». Un esito di tale processo è lo sviluppo dei cosiddetti «nuovi culti» in connessione con il crescere dagli anni ’70 della complessa galassia nota come «New Age». Si tratta di un fenomeno significativo soprattutto per il suo carattere sincretico, che sembra mirare alla definizione di una fede globalizzata e insieme individuale.


■ I «fondamentalismi». Una tendenza ricorrente nel secolo, lo sviluppo dei cosiddetti «fondamentalismi» o integralismi, sembra nascere proprio dalla volontà di risolvere la contraddizione tra carattere privato e funzioni pubbliche della religione. Di fondamentalismo in senso proprio, in realtà, si può parlare solo per il movimento che per primo prese questo nome, e che diffuse in una vasta area nel sud e sud-ovest degli USA (la cosiddetta «cintura della Bibbia») una teologia basata sull’interpretazione letterale del testo sacro e mirante all’applicazione dei princìpi biblici a tutti gli aspetti della vita fino al divieto di dottrine devianti come l’evoluzionismo. Parlare di fondamentalismo islamico è invece improprio perché nella religione rivelata da Maometto l’idea di interpretazioni non letterali e di una separazione tra normative secolari e religiose appare blasfema. Ma è vero che tra il radicalismo islamico, l’integralismo ebraico e cattolico, il fondamentalismo protestante esistono dei tratti comuni, a cominciare dalla volontà di fare della religione la guida di tutti gli aspetti della vita e di contrastare i fenomeni di «secolarizzazione».


■ La crescita dell’indifferenza. In una situazione in cui l’appartenenza religiosa si presenta come una scelta individuale, il rifiuto di scegliere appare una possibilità in sé. Ne è prova la crescita ininterrotta, nel corso del secolo, del fenomeno dell’«indifferenza», cioè del numero di quanti non si riconoscono in alcuna fede. Quasi assenti all’inizio del ’900, gli «indifferenti» alla fine del secolo superavano il 16% della popolazione mondiale. Le stime in questo campo rischiano di essere sbagliate per difetto, vista la crescente divaricazione tra il numero di persone che dichiarano una fede religiosa e il numero di coloro che la praticano effettivamente.


■ L’ateismo, privato e di stato. Del tutto trascurabile all’inizio del ’900 nonostante le sollecitazioni filosofiche e scientifiche (dal positivismo a Nietzsche), l’ateismo ha conosciuto una crescita nettissima dopo la seconda guerra mondiale, fino a toccare nel 1950 il 4% della popolazione mondiale. Si tratta di un dato tutt’altro che incontrovertibile, in quanto la parte centrale del secolo ha visto lo sviluppo di stati dichiaratamente atei e caratterizzati da una politica di contenimento, quando non di aperta repressione, della religiosità: il primo storicamente è stato il Messico rivoluzionario, seguito dall’Unione Sovietica e poi dalle «democrazie popolari», inclusa la Cina di Mao impegnata negli anni ’40-’70 in campagne sistematiche di sradicamento delle religioni e dei sistemi etici tradizionali. Con la caduta dei regimi comunisti, si è avvertita in questi paesi una netta ripresa della pratica religiosa la cui tenuta sul lungo periodo è però tutta da verificare: in particolare in Cina, dove l’abbandono di forme di religiosità tradizionali potrebbe rivelarsi irreversibile anche in connessione con la massiccia urbanizzazione.


■ La religione di stato. All’irreligione di stato propria dei sistemi totalitari socialisti ha corrisposto nei sistemi fascisti il ritorno alle religioni di stato: ne sono stati esempi l’Italia mussoliniana, ma in forma diversa anche la Germania nazista, caratterizzata da una complessa stratificazione di istituzioni religiose, dalle chiese cristiane, tollerate e promosse a condizione di un’accettazione piena del regime, fino ai culti esoterici praticati dalle cerchie più ristrette del partito di Hitler.


■ Fedi di fine secolo. Ateismo, indifferenza, allontanamento dalla pratica non toccano tutte le aree del mondo in modo omogeneo. È anche grazie al grande numero dei praticanti negli USA e in America Latina, dove la fede prevalente è il cattolicesimo nonostante le campagne di proselitismo protestante e neoprotestante negli anni ’80 e ’90, che il cristianesimo ha mantenuto l’egemonia tra le religioni per tutto il ’900, seguito da un terzo della popolazione mondiale. Gli spostamenti che si sono verificati nelle altre fedi sembrano legati in buona parte al mutare degli equilibri demografici. In particolare, la crescita dell’Islam è assai più contenuta di quanto spesso si pensi: i fedeli sono passati da circa il 12,4% della popolazione mondiale a poco più del 18%, meno della somma di atei e indifferenti, poco più della metà dei cristiani. Gli equilibri complessivi tra le grandi religioni sono tutto sommato abbastanza stabili.





Le donne e gli uomini. Il cammino verso la parità


Che il XX secolo abbia visto, non solo nel mondo industrializzato, una profonda modificazione della condizione femminile è un dato, al tempo stesso, evidente e sfuggente. Evidente, perché la presenza pubblica delle donne, in istituzioni e ambiti sociali da cui erano in precedenza escluse, si è affermata, specie nel secondo ’900, come un fatto irreversibile; e perché si è assistito ovunque, con l’eccezione di una parte del mondo islamico e di alcune zone di persistente tradizionalismo, alla caduta di modi di pensare secondo cui alla donna e all’uomo sarebbero stati assegnati dalla natura stessa ruoli sociali distinti. Sfuggente, perché il processo che ha portato a questo cambiamento è difficile da ricostruire in relazione a tappe precise e unitarie, e perché la soppressione normativa delle barriere che ostacolavano l’accesso delle donne a posizioni di potere non ha trovato sempre corrispondenza nella redistribuzione effettiva dei ruoli e forme di discriminazione hanno continuato ovunque a manifestarsi. Inoltre, soprattutto in ambito religioso, la posizione della donna era ancora alla fine del ’900 terreno di conflitto e di resistenze: circoscritte, come nel mondo cattolico il tema dell’accesso al sacerdozio, o più generali nel mondo islamico, dove proprio la questione femminile è uno degli elementi di maggiore contrasto tra diverse interpretazioni del Corano.


■ L’accesso al voto. Alle soglie del ’900, il voto alle donne era riconosciuto solo in Nuova Zelanda. Alla fine del secolo, il voto femminile era negato solo da emirati, sultanati e monarchie dell’Islam tradizionalista, dall’Arabia Saudita al Brunei. La conquista dei diritti politici è stata in quasi tutti i paesi la prima vera conquista delle donne, legata da un lato al rispetto del principio formale dell’eguaglianza, basilare dalla fine del ’700 per le democrazie occidentali, dall’altro alla dinamica stessa della democrazia elettorale che fra ’800 e ’900 aveva portato alla soppressione delle barriere di censo e di istruzione, e rafforzata probabilmente dall’esperienza stessa della guerra totale, in cui la distinzione tra combattenti (maschi adulti) e civili (donne, minori e anziani) stava venendo a cadere. È tra il 1918 e il 1950 che la quasi totalità delle democrazie occidentali estese il voto alle donne. Del resto, anche in un regime come il fascismo italiano, che non concesse il voto e difese un modello tradizionalistico di relazione tra i sessi, le donne erano inquadrate in organizzazioni politiche in quanto riconosciute parte della mobilitazione ideologica del paese.


■ Il diritto privato. L’acquisizione della cittadinanza politica non coincide però con la parità giuridica, che nel caso dei rapporti tra i sessi è fortemente condizionata dal diritto di famiglia, in particolare nei paesi a tradizione romanistica-napoleonica (Europa continentale e numerose ex colonie) dove la patria potestas era concepita come un’autorità monocratica e tipicamente maschile. L’adeguamento della normativa in questo settore fu più rapido, ma disomogeneo, nei paesi di tradizione anglosassone, mentre in gran parte d’Europa si realizzò negli anni ’50 e ’60, quando venne facilitato dai cambiamenti del costume, dalle nuove pratiche anticoncezionali (che attribuivano alla donna maggiore autonomia nelle decisioni sulla maternità) e da un nuovo movimento femminista. Nell’insieme, alla fine del ’900 solo il mondo islamico continuava a non riconoscere alle donne l’eguaglianza giuridica: nei regimi più retrivi negava loro ogni diritto a una vita pubblica e difendeva l’uso di indumenti-simbolo della sottomissione (il velo, il chador iraniano, il burqa afghano). Va però ricordato che in diverse aree del pianeta l’oppressione delle donne continua, ben al di là delle regole giuridiche, attraverso pratiche «tradizionali» diffuse: dal persistere in vaste aree della Cina rurale dell’infanticidio selettivo delle bambine, all’infibulazione, che continua a essere praticata in diversi paesi dell’Africa centrale ed è presente anche in alcune comunità di immigrati in Europa.


■ L’accesso alle professioni e la vita lavorativa. Un’altra faccia della discriminazione femminile è stata per secoli l’esclusione delle donne non dal mondo del lavoro in quanto tale (il modello della donna «casalinga», dedita solo a marito e figli, è recente e minoritario anche nei paesi industrializzati) ma dalle professioni socialmente più riconosciute, oltre all’applicazione di remunerazioni differenti per lavori identici. I dati sull’accesso femminile all’istruzione superiore indicano come in Occidente già nella prima metà del secolo le barriere fossero in parte cadute, anche se un’analisi più attenta rivela che alcune professioni si sono «aperte» prima di altre: quelle relative all’insegnamento e all’assistenza (inclusa la medicina) prima di quelle relative al diritto, mentre per es. la tecnologia rimaneva ancora a fine ’900 un campo a larga prevalenza maschile. L’URSS e le democrazie popolari sono state, soprattutto dopo la seconda guerra mondiale, l’area del mondo dove più facile è stato l’accesso delle donne a tutte le professioni. Ancora più lento il processo che porta all’effettiva eguaglianza di riconoscimenti e di rimunerazione, processo del tutto inattuato anche in paesi industrialmente avanzati come il Giappone. Un cambiamento importante è comunque avvenuto anche in questo campo, negli ultimi tre decenni del secolo, nei paesi maggiormente industrializzati (salvo il Giappone): il fenomeno dell’abbandono del lavoro al matrimonio o alla nascita del primo figlio, prima imponente, si è ridotto grazie a nuove normative che tutelano la lavoratrice madre e consentono di redistribuire più equamente tra i genitori il tempo per la cura dei figli.


Proprio il caso giapponese ha indotto alcuni osservatori a parlare di un glass ceiling, di un soffitto di vetro apparentemente invisibile, ma resistente, che mantiene la discriminazione tra i sessi sulla base di un tacito consenso. Un meccanismo del genere può spiegare perché, alla fine di un secolo di caduta delle disparità, la presenza delle donne nei centri decisionali dell’economia e delle pubbliche istituzioni rimanga nettamente minoritaria. Gli strumenti per superare questa barriera sono oggi tema di dibattito politico in tutte le democrazie.





Un mondo di stati. Apogeo e fine del colonialismo


Nel 2000, la mappa del pianeta era divisa in 192 stati indipendenti; nel 1900 la quasi totalità dell’Africa e dell’Oceania e gran parte dell’Asia erano assoggettate a potenze imperiali europee.


■ Tipi differenti di impero. All’inizio del secolo, il senso comune politico misurava la potenza di uno stato soprattutto sulla quantità di territorio controllato. Tale presupposto è alla base della politica espansionistica seguita da quasi tutte le potenze europee e dagli USA tra la metà dell’800 e la grande guerra, e ripresa in forme differenti tra le due guerre. Occorre distinguere fra due modelli differenti di impero. Da una parte gli «imperi coloniali» veri e propri, basati sul controllo diretto o indiretto di terre d’oltremare, secondo il modello di colonia dell’antichità classica. È il caso degli imperi britannico (il più esteso), francese (nell’Africa settentrionale e centrale, nel mondo arabo e nel Sud-est asiatico), olandese (in alcuni residui territori americani e in Indonesia), portoghese e spagnolo. Tra fine ’800-inizi ’900 si faceva sentire in Africa la pressione di Germania e Italia, mentre il Belgio aveva acquisito l’immenso territorio del Congo di cui inizialmente il re Leopoldo II si era impadronito a titolo «privato». Dall’altra parte, vi erano gli «imperi multinazionali», caratterizzati dal controllo di un vasto territorio senza soluzione di continuità sul piano geografico, ma disomogeneo sul piano culturale, linguistico, religioso. È il caso della Russia, che aveva conquistato nell’800 l’Asia centrale; dell’Austria-Ungheria, che controllava vasta parte dell’Europa centrale; e dell’impero ottomano. In questi imperi, non venivano riconosciute differenze di status tra madre-patria e territorio colonizzato.


■ La grande guerra. La prima guerra mondiale fu anche un confronto tra progetti diversi di ampliamento della potenza imperiale. In particolare, l’impero tedesco era mosso dal programma di applicare la politica di conquista all’area russa («L’Ucraina sarà la nostra Africa»); nella guerra civile che seguì alla rivoluzione d’ottobre, gli eserciti occidentali e giapponesi che combatterono al fianco delle truppe «bianche» controrivoluzionarie erano mossi anche dalla finalità di conquiste territoriali oltre che dalla volontà di annientare il comunismo. La sconfitta degli imperi centrali nella grande guerra e delle potenze occidentali nella guerra civile russa portò alla generalizzazione del modello di stato nazionale nell’Europa centro-occidentale, ma preservò di fatto un grande «impero territoriale», l’Unione Sovietica. Lasciò quasi immutato il quadro nel resto dell’Asia, in Africa e in Oceania, salvo per la spartizione delle ex colonie tedesche, che andarono quasi tutte al Regno Unito in regime di «mandato».


■ I progetti di «nuovo ordine» e la sconfitta dell’Asse. Tra le due guerre, la politica espansionistica fu ripresa soprattutto dai paesi che si consideravano penalizzati dalla pace di Versailles. L’Italia ampliò i suoi possedimenti in Africa assoggettando l’Etiopia e avviò nuove conquiste territoriali oltre l’Adriatico. La Germania si volse di nuovo verso l’Europa orientale, con il progetto di un «nuovo ordine europeo». Il Giappone guardò all’Asia orientale e sud-orientale («nuovo ordine asiatico») cercando di conquistare parti del territorio cinese. La Russia sovietica alla fine degli anni ’30 diede l’assalto alla Finlandia e partecipò all’ennesima spartizione della Polonia. Alla fine della seconda guerra mondiale, la vittoria dell’Armata Rossa in Cina, la cruenta via indiana all’indipendenza, le guerre di liberazione nel Sud-est asiatico e l’ascesa ai vertici della potenza mondiale di USA e URSS evidenziavano l’esaurirsi della fase espansionistica dei colonialismi europei.


■ I paradossi della decolonizzazione. Lo stato nazionale si presentava ormai come la sola forma politica pienamente legittimata. L’emancipazione su scala mondiale dei paesi ancora dipendenti fu segnata da diversi paradossi. Il primo: uno dei due grandi protagonisti del nuovo quadro, l’URSS, era la diretta continuazione di uno dei grandi imperi multinazionali ottocenteschi. Vinta la guerra, essa continuò ad ampliare di fatto il proprio impero, sia pure salvaguardando la sovranità nazionale, attraverso il cosiddetto «blocco sovietico». Il secondo: come dimostrava il caso indo-pakistano, la decolonizzazione, nel definire le nuove entità «nazionali», rischiava di istituzionalizzare differenze e ostilità etniche, religiose, linguistiche. Il processo di decolonizzazione fu un compromesso tra diversi fattori: le spinte per l’effettiva parità tra vecchi e nuovi stati, che sfociarono per es. nel progetto politico di un «terzo mondo» (conferenza di Bandung, 1955); il peso crescente della disparità economica (neocolonialismo); i condizionamenti della «guerra fredda» che rendevano i movimenti di indipendenza possibili pedine dei due schieramenti. I risultati furono una decolonizzazione dell’Africa e dell’Oceania nel complesso pacifica quanto artificiale, che diede vita a stati fragili e spesso corrotti lasciandone arbitri, quasi ovunque, all’interno i militari e all’esterno le grandi potenze economiche, e l’innescarsi di una forte tensione nell’area medio-orientale, dove la realpolitik consigliava all’Occidente di tenere in vita regimi incompatibili con il modello dello stato sovrano (dalla monarchia saudita all’impero iraniano) e di lasciare irrisolte questioni nazionali come quella curda.


■ La «seconda decolonizzazione». Tra la seconda metà degli anni ’60 e gli ’80, si fece strada l’ipotesi di un fronte internazionale dei popoli oppressi, accomunati dall’interesse a un riequilibrio economico e alla indipendenza delle ultime colonie (quelle portoghesi) e degli stati razzisti dell’Africa meridionale. Il progetto godette per alcuni anni dell’appoggio strumentale della Cina (paese per altro autore di un colpo di mano espansionistico in Tibet) e di un forte sostegno ideologico nella sinistra occidentale. Si sarebbe rivelato però un progetto effimero. Con l’eccezione del Sudafrica, gli stati nati dalla «seconda decolonizzazione» sono rimasti fra i più instabili. Negli anni ’80 e ’90, inoltre, i due principali paesi «non allineati», la Jugoslavia e l’Algeria, sono caduti vittime delle proprie contraddizioni interne.





Le forme di governo. Il «secolo repubblicano»


Dal punto di vista delle istituzioni politiche, il ’900 è stato attraversato da due processi: quello che ha portato al declino della monarchia costituzionale e alla quasi totale scomparsa della monarchia assoluta, facendo della repubblica (presidenziale o parlamentare) il sistema politico prevalente; e quello che ha portato dopo la prima guerra mondiale a esperimenti di tipo totalitario. Inoltre, il secolo che ha visto affermarsi lo stato nazionale ha registrato anche la crescita delle organizzazioni sovranazionali, dalla Società delle Nazioni (ONU) al Mercato Comune Europeo all’Unione Europea.


■ Dalle monarchie alle repubbliche. All’inizio del ’900, nelle Americhe tutti gli stati indipendenti avevano costituzioni repubblicane a carattere presidenziale, sull’esempio degli USA. Rimanevano a regime monarchico (dopo la guerra ispano-americana del 1898) solo le dipendenze britanniche e olandesi. Nell’area euroasiatica e africana, invece, la Francia era un’eccezione repubblicana (insieme alla Svizzera) in un sistema di stati quasi integralmente monarchico. Nella seconda metà dell’800, tutte le monarchie europee, inclusa quella zarista, sull’esempio del Regno Unito, si erano date assetti parlamentari. La grande guerra segnò la fine di tre delle grandi monarchie europee e dell’impero ottomano. Al loro posto, nuovi stati repubblicani o piccole monarchie costituzionali ma fragili: la più grande, quella jugoslava, era caratterizzata da tensioni interne che avrebbero condizionato tutto il ’900. Delle monarchie sopravvissute in Europa occidentale, solo Regno Unito, Belgio, Olanda e paesi scandinavi riuscirono a far convivere in modo duraturo princìpi costituzionali e tradizione dinastica. Crisi profonde vissero invece ben presto la monarchia spagnola, che negli anni ’30 si dissolse lasciando il posto a un’effimera repubblica e a una cruenta guerra civile, e quella italiana con l’avvento del fascismo.


■ Gli esperimenti totalitari. Negli ultimi anni della grande guerra nasceva lo stato sovietico, un nuovo modello di regime fondato sulla «dittatura del proletariato». Le caratteristiche essenziali del totalitarismo, che accomunano i regimi fascisti italiano, ungherese, tedesco dal 1933, o fascisteggianti (come la Spagna di Franco e il Portogallo di Salazar) e il regime sovietico, non sono facilmente leggibili nelle norme costituzionali di quei paesi, a causa della netta divaricazione tra le leggi scritte e i comportamenti effettivi che è propria dei totalitarismi: così l’Italia fascista continuò a essere regolata formalmente dallo statuto albertino, mentre la Germania di Hitler non assegnò mai un ruolo costituzionale preciso al suo «Capo» (Führer). Una caratteristica essenziale del totalitarismo fu infatti il culto tributato al tiranno: il caso estremo fu quello della Germania nazista, dove il volere di Hitler era la sola regola rilevante. Il «partito unico» assumeva il compito insieme di istituzione-cardine dello stato e di strumento di perenne mobilitazione del popolo contro i veri o presunti nemici, esterni e interni. Una via in parte analoga seguì l’impero nipponico, dove alcuni colpi di stato portarono negli anni ’30 a un regime totalitario condizionato dalla corte e dagli ambienti militari. La seconda guerra mondiale segnò la fine di alcuni regimi totalitari (in Italia, Germania, Ungheria e Romania) e la caduta di molte delle residue monarchie europee (tale forma sopravvisse nei paesi nordici, in Grecia e in Spagna, in realtà governata da un regime di tipo fascista, come il «repubblicano» Portogallo). In Europa orientale, e poco dopo in Cina, si diffondeva il modello sovietico: le repubbliche «popolari» o «democratiche» erano regimi a partito unico o retti da coalizioni di comodo soggette al controllo dei comunisti e di Mosca. Proprio l’insofferenza alle regole della «sovranità limitata» avrebbe portato la Cina di Mao a rompere con l’URSS.


■ I regimi postcoloniali. In Europa, gli assetti nati dalla guerra sarebbero rimasti stabili per quasi 50 anni: un sistema di democrazie costituzionali a Ovest, un blocco totalitario a Est che includeva il «blocco sovietico», l’Albania retta da una dittatura ancora più rigida, e il regime titoista in Jugoslavia, «aperto» verso il mercato occidentale ma illiberale all’interno. Alcuni cambiamenti di rilievo si verificarono negli anni ’60 (la dittatura militare di stampo fascista, detta «dei colonnelli», in Grecia) e ’70: la transizione della Spagna postfranchista a una monarchia costituzionale e la peculiare «via militare alla democrazia» in Portogallo. In Francia si affermò nel 1958 il modello gollista, una repubblica «semipresidenziale» che cercava di conciliare la tradizione europea con l’esecutivo «forte» del modello americano. Fuori dell’Europa, negli anni ’50 e ’60, la dissoluzione degli imperi coloniali generalizzò ulteriormente la forma repubblicana, salvo in quella parte dell’ex impero britannico che accettò lo status di dominion, formalmente retto dalla Corona inglese. Fra le residue monarchie, l’iraniana e l’etiopica vennero abbattute negli anni ’70, la prima da una rivoluzione religiosa, la seconda da un golpe militare filosovietico. La quasi totalità dei nuovi stati, con le eccezioni dell’India e di Israele, si diede un regime presidenziale; ma ben pochi avrebbero conosciuto una vita democratica stabile. I regimi forse più stabili al di fuori di Europa occidentale e USA sono stati la monarchia wahabita in Arabia Saudita e l’impero nipponico.


■ La fine dei regimi socialisti. Nel 1989-91 una crisi politica relativamente pacifica ha portato alla caduta dei regimi socialisti europei. A fine secolo restavano «democrazie popolari» la Cina, che puntava su un’originale formula di apertura economica coniugata con un regime politico autoritario (seguita dal Vietnam), Cuba ancora legata alla dittatura personale di Fidel Castro, e la Corea del Nord, il più autoritario degli stati asiatici. Nell’area ex socialista, mentre prevalevano nella zona mitteleuropea regimi repubblicani relativamente solidi nonostante tensioni etniche e pulsioni autoritarie, nell’area ex jugoslava la lunga guerra civile sembrava aver aperto la strada alla democrazia; per contro, quasi tutte le repubbliche ex sovietiche, a cominciare dalla russa, sembravano avviarsi verso regimi nazionalisti e autoritari.





Armi e conflitti. Guerre totali e locali


Tutta la storia del XX secolo sembra avere, insieme, smentito e confermato le tesi del filosofo W. James che nel saggio L’equivalente morale della guerra (1913) asseriva che la guerra era divenuta impossibile in quanto troppo distruttiva e contrastante con gli interessi dell’economia e si chiedeva come avrebbero potuto le società umane fare a meno dei valori (onore, abnegazione, patriottismo) che sui conflitti armati erano sorti. Smentito, in quanto la guerra ha raggiunto un livello di distruttività senza precedenti nella storia successiva; confermato in quanto, nella seconda metà del secolo, i valori tradizionalmente connessi alla guerra sono divenuti inaccettabili per le società sviluppate e nei regimi che hanno sostenuto la guerra sono stati sostituiti da altri valori. Al centro di quest’ambivalenza vi è una delle esperienze più peculiari del ’900, quella della «guerra totale».


■ La guerra totale. Aspetti distintivi di questo tipo di guerra sono: l’uso massiccio della tecnologia per moltiplicare la potenza di fuoco; la caduta della distinzione tra combattenti e civili; il ricorso sistematico delle parti in conflitto alla propaganda. Alcune guerre totali hanno preceduto il XX secolo: è il caso della guerra di secessione americana; nel ’900, tuttavia, si è realizzata una convergenza ulteriore di fattori in favore di un conflitto senza limiti: l’integrazione fra scienza e industria; lo sviluppo delle ideologie e delle organizzazioni politiche di massa; la nascita di nuovi potenti mezzi di comunicazione.


■ Il secolo delle armi. L’interdipendenza tra apparati produttivi e organizzazioni militari appare una costante di tutto il secolo. Lo sviluppo dell’industria chimica, elettrica e siderurgico-meccanica di precisione fu alla base del rinnovamento dei sistemi d’arma impiegati nella prima guerra mondiale; l’avanzamento dell’elettronica assunse un ruolo essenziale nella seconda; l’informatica è stata nella sua fase pionieristica arma decisiva della guerra fredda, e oggi è elemento centrale di tutti i conflitti. Nei paesi a regime capitalistico il «complesso militare-industriale» ha sempre costituito l’incubatrice delle innovazioni poi trasferite al settore civile. Tra i fattori di questa convergenza vanno ricordati i seguenti: l’innovazione a fini militari è protetta dal segreto e aiutata da azioni di spionaggio nei paesi stranieri, i cui costi sono assunti dai pubblici poteri; per le ricerche belliche sono state disponibili lungo tutto il secolo risorse economiche superiori a quelle destinate alla ricerca a fini civili; la partecipazione dell’industria a progetti militari stabilisce legami col ceto politico utili anche per la produzione civile. Nei regimi totalitari la centralità produttiva del settore militare è stata ancora più accentuata: dall’economia nazista, nella quale il riarmo fu il principale motore di crescita, a quella dell’URSS di Brežnev, caratterizzata dal prevalere netto degli investimenti militari su quelli civili.


■ Le armi del secolo. L’intera cronologia del ’900 è segnata dai conflitti. È la grande guerra a inaugurare il secolo. È la conclusione della seconda guerra mondiale a segnare l’inizio della «guerra fredda», cosiddetta perché sottratta al confronto decisivo, ma combattuta con le minacce atomiche e con conflitti armati di attrito in varie zone del mondo. Ed è con la conclusione della guerra fredda che si è aperto l’ultimo ventennio del secolo caratterizzato dalla moltiplicazione dei punti di scontro. Ognuna di queste fasi ha visto l’introduzione di nuove armi, che in genere si sono aggiunte a quelle preesistenti: solo la cavalleria, sostituita da mezzi motorizzati e blindati, è scomparsa con la seconda guerra mondiale. Ciò non toglie che ognuno dei grandi conflitti del secolo sia stato caratterizzato da specifici armamenti. Così, nella prima guerra mondiale un ruolo importantissimo è stato attribuito dagli imperi centrali alla guerra sottomarina, mentre una funzione decisiva ha avuto, nell’ultima fase del conflitto, l’impiego da parte alleata dei tank che hanno posto fine di fatto alla guerra di trincea. La seconda guerra mondiale è stata soprattutto una guerra dell’aria, segnata dalla presenza massiccia di bombardieri, dall’innesto dell’aviazione sulla marina grazie allo sviluppo delle portaerei, dalla prima sperimentazione dei missili e dalla messa a punto di uno strumento di difesa essenziale nella guerra aerea, il radar. L’atomica, infine, ha dominato i decenni successivi, definendo sia il nuovo orizzonte della guerra totale sia i confini insuperabili della distruttività dei conflitti locali. La fine della guerra fredda ha rimesso in gioco sistemi di armamento rimasti ai margini, come le armi chimiche e batteriologiche.


■ Due fasi della storia della guerra nel Novecento? Dall’inizio del secolo agli anni ’60, la guerra totale ha comportato una crescita continua dei costi militari. Se i due conflitti mondiali e la guerra fredda hanno diviso il mondo in schieramenti contrapposti, questo è dovuto anche al fatto che poteva assumervi un ruolo significativo solo chi partecipava a grandi coalizioni capeggiate da superpotenze industriali. Negli anni ’60, all’interno del cosiddetto «equilibrio del terrore», si è però stabilito uno spazio per l’azione autonoma. Potenze «minori» che si fossero dotate dell’arma atomica acquistavano nuova forza contrattuale nei confronti dei rispettivi schieramenti (è il caso della Francia gollista) o potevano aspirare, come la Cina, a crearne un terzo. Alla fine di quel decennio, l’emergere del nuovo terrorismo internazionale metteva in luce la possibilità di forme di guerra con potenze d’arma limitata. Nei conflitti degli anni ’80 e ’90 la potenza di fuoco sembra poi avere perso una parte della sua rilevanza in favore delle tecnologie «intelligenti», capaci di infliggere i massimi danni in modo selettivo, e delle tecniche miranti a «disarticolare» le reti logistiche e di comunicazione degli avversari. Una delle conseguenze impreviste di questa tendenza è che la partecipazione ai conflitti presenta costi assai minori che in passato; ciò permette nuovi tipi di guerra ma determina anche una grande frammentazione delle alleanze nel corso dei conflitti, con la conseguente difficoltà di negoziati di pace davvero conclusivi.





Sviluppo e cicli delle economie avanzate


Nell’800, con l’affermarsi dell’industria come modello produttivo e del capitalismo di mercato come modello di gestione delle risorse, l’andamento dell’economia era assurto a metro di valutazione dei progressi di ogni società. Nei primi decenni del ’900, il mondo sviluppato presentava, al tempo stesso, una spaccatura ideologica e alcuni valori condivisi: la spaccatura contrapponeva quanti proponevano un assetto di tipo socialista a quanti ritenevano il capitalismo insostituibile; i valori dell’innovazione tecnica e della crescita produttiva erano invece condivisi al di là di tutti gli schieramenti.


■ Un secolo di crescita. Nel ’900, la crescita produttiva delle diverse aree del mondo è stata considerevole, tanto che il reddito pro capite dei maggiori paesi industrializzati si è moltiplicato per 8-10, mentre le ore lavorate per addetto sono diminuite di oltre un terzo in media, per effetto delle campagne sindacali in favore delle 8 ore prima, poi dell’aumento delle giornate pagate di non-lavoro. Negli ultimi decenni del secolo, mentre la contrapposizione ideologica tra capitalismo e socialismo appariva indebolita anche dalla crisi dei regimi comunisti, era il valore dello sviluppo a divenire oggetto di controversia: la nuova attenzione all’ambiente poneva la questione dei limiti da imporre alla crescita economica per evitare un drastico deterioramento della qualità della vita e un impoverimento delle generazioni future. In realtà, l’andamento apparentemente inarrestabile dello sviluppo economico nei paesi capitalistici nel corso del secolo non deve nascondere: il carattere ciclico dell’economia di mercato; l’ineguale distribuzione della ricchezza tra le aree geografiche; le modificazioni profonde intervenute nella composizione del lavoro.


■ Il ciclo e il piano. Il carattere ciclico dell’economia capitalistica era già stato segnalato da alcuni economisti nell’800. Ma fu la grande depressione del 1929 a mettere in evidenza il problema dell’incontrollabilità dei cicli. Gli effetti della crisi si fecero sentire per tutti gli anni ’30, quando furono toccati livelli di disoccupazione senza precedenti: nel 1933, oltre un terzo dei lavoratori americani e circa il 40% dei tedeschi erano senza lavoro. La crisi arrivò in quello stesso 1929 in cui l’URSS staliniana varava il primo Piano quinquennale e vantava una forte crescita. Economisti e legislatori ne vennero sollecitati a riflettere sull’opportunità di una politica economica che desse ai governi un più diretto controllo della congiuntura, attraverso l’arma della spesa pubblica.


■ La spesa pubblica. Già nel 1938 la percentuale del Prodotto Nazionale Lordo rappresentata da spese dello stato e di altri enti pubblici era negli USA (dove toccava quasi il 20%) più che raddoppiata rispetto a 25 anni prima e arrivava in Germania, soprattutto per effetto della spesa militare, a oltre il 42%. Dopo la seconda guerra mondiale, la crescita della spesa pubblica continuò ulteriormente, arrivando nel 1973 in tutta l’Europa occidentale a una media del 40%, negli USA al 31,1%. Proprio in quell’anno una nuova crisi economica, scatenata dalla decisione dei maggiori produttori di petrolio di ridurre le estrazioni, evidenziava il ruolo centrale assunto dall’energia nella fase postbellica. La «crisi petrolifera» frenò drasticamente lo sviluppo nei decenni ’70 e ’80. Tuttavia, la nuova ondata depressiva non portò con sé una riduzione della spesa pubblica, ma solo una critica ideologica del cosiddetto welfare state e una parziale redistribuzione della spesa stessa (con un declino dei servizi sociali e un aumento di spese in armamenti e tecnologie): nel 1999 essa rappresentava negli USA oltre il 30% del PNL, nel Regno Unito il 39,7%, in Francia superava il 50%, in Svezia il 75%.


■ La geografia della ricchezza. Il confronto del prodotto nazionale e del reddito pro capite delle diverse aree del mondo dimostra nel corso del secolo un netto mutare degli equilibri, a parziale svantaggio dell’Europa occidentale e a vantaggio dell’Asia: dapprima del Giappone, poi dei paesi dell’Asia orientale e sud-orientale, quindi, dagli anni ’80, della Cina impegnata in un innovativo esperimento di autoritarismo politico misto a relativo liberismo economico. Tra il 1913 e il 1998 il peso dell’Europa occidentale sul totale della ricchezza prodotta nel mondo è passato da circa un terzo a circa un quinto, quello del Giappone da un quarantesimo a quasi l’8%, quello del resto dell’Asia dal 22 a quasi il 30%; l’America Latina, che aveva conosciuto un incremento considerevole nella prima metà del secolo (da poco più del 4 all’8%), è rimasta ferma su questa percentuale. Due dati dimostrano una forte continuità attraverso tutto il secolo: la miseria dell’Africa (3% della ricchezza mondiale) e la straordinaria forza economica degli USA (20% della ricchezza mondiale).


■ Ricchezza postindustriale? La nuova geografia della ricchezza registra inoltre alcuni cambiamenti rilevanti negli equilibri tra settori produttivi. Come l’agricoltura aveva ceduto il passo nel corso dell’800 e del primo ’900 all’industria, così nella seconda metà del secolo l’industria è stata superata dai servizi come principale fonte di occupazione. Nel 1913 il 28% dei lavoratori statunitensi, oltre il 40% dei francesi, oltre il 60% dei giapponesi erano impiegati in agricoltura; alla fine del secolo in questi tre paesi il lavoro agricolo non occupava più del 6% delle forze di lavoro. Se tra gli anni ’20 e gli anni ’50 è stata l’industria ad assorbire il grosso della manodopera, dagli anni ’60 si è avuto uno spostamento verso il settore dei «servizi». Parlare però di una «società postindustriale», nella quale l’economia delle merci avrebbe ceduto il posto a un’economia dell’informazione, significa ignorare alcuni dati rilevanti. In primo luogo, il fatto che la complessa galassia dei «servizi» include forme di lavoro assai diverse, dalla produzione culturale vera e propria alle prestazioni personali nella ristorazione; in secondo luogo, il fatto che l’occupazione tende ad aumentare oggi proprio nei settori tecnologicamente più arretrati; infine, il fatto che il consumo di merci continua a crescere. Le economie «postindustriali» sono in genere economie che hanno trasferito una quota della loro produzione industriale (coi suoi costi ambientali) in altre parti del mondo.





Il problema energetico


All’inizio del ’900, il carbone era la sola fonte energetica realmente rilevante: si calcola che fornisse oltre il 92% dell’energia censita nel mondo, mentre il petrolio contava per molto meno dell’1%.


■ Il secolo dell’energia. Proprio in quegli anni, tuttavia, si ponevano le premesse di un mutamento radicale. Infatti la seconda rivoluzione industriale portava con sé: 1) l’avvio dell’elettrificazione nelle società occidentali, con la conseguente applicazione di fonti energetiche diverse dalla forza umana e dalla trazione animale ai più diversi tipi di uso, produttivo e domestico; 2) l’unificazione, preannunciata dal generatore elettrico universale introdotto dalla Westinghouse nel 1893, dei flussi energetici destinati all’illuminazione, alla trazione, al movimento delle macchine, in un’unica rete; 3) lo sviluppo di un’industria pesante caratterizzata da un elevato fabbisogno energetico, e di un’industria chimica che aveva tra le sue materie prime essenziali il petrolio; 4) la nascita di nuovi tipi di motore, basati sulla combustione di derivati del petrolio, che permettevano di movimentare vetture passeggeri (automobili e autobus) e mezzi di trasporto merci (camion a trazione diesel) senza i vincoli del trasporto su rotaia. Si preannunciava un secolo nel quale l’energia sarebbe stata alla base delle più diverse attività umane, il fabbisogno energetico avrebbe continuato a crescere ininterrottamente, e le variazioni del costo dell’energia e della sua disponibilità sarebbero state cause immediate di crisi.


■ La rilevanza politica del problema energetico. L’elettrificazione fu percepita per tutta la prima parte del secolo come uno dei simboli più rilevanti della modernità, tanto che diversi regimi politici, dall’URSS di Lenin (suo lo slogan secondo cui il comunismo sarebbe «i soviet più l’elettrificazione») al New Deal di Roosevelt, al fascismo italiano, fecero della distribuzione capillare di quella forma di energia uno dei massimi segni del proprio successo. Dagli anni ’50, un processo di relativa banalizzazione delle tecnologie elettriche ridusse nettamente il fascino di quelle conquiste; ma accrebbe la dipendenza di tutte le società occidentali da un flusso costante e ininterrotto di combustibili, o altre fonti energetiche, a buon mercato. Nel mondo in via di decolonizzazione, il problema dell’energia e del suo controllo divenne così un nodo centrale della politica internazionale.


■ Dal carbone al petrolio. La sostituzione del petrolio al carbone come fonte primaria di energia è stata più graduale di quanto si possa pensare. Ancora nel 1950 il carbone contava circa il doppio del petrolio nella produzione complessiva di energia. Il «sorpasso» si sarebbe verificato solo negli anni ’60, con il boom dell’automobile in tutti i paesi sviluppati, e con l’adozione massiccia di questo tipo di combustibile anche in molte centrali idroelettriche. Va per altro ricordato che il carbone non è mai stato del tutto accantonato; proprio negli anni ’60 si affermarono nuove tecniche minerarie, come l’estrazione a cielo aperto, che consentivano di tenere il costo del carbone concorrenziale con quello delle altre fonti energetiche. Gli anni ’60 e ’70 conobbero anche una forte crescita del consumo di gas naturale (in primo luogo il metano), grazie da un lato allo sfruttamento dei giacimenti soprattutto africani, dall’altro al progressivo accantonamento del gas di città prodotto per sintesi chimica dal carbone. Il petrolio e il gas naturale divenivano così l’autentico fluido vitale delle società industriali e in via di industrializzazione. Emergeva però, proprio negli anni ’60, un nuovo problema: la separazione (e i potenziali contrasti di interessi) tra i paesi consumatori di energia, che solo nel caso degli USA e in quello dell’URSS ne erano consistenti produttori, e i paesi dove il petrolio si estraeva, per lo più caratterizzati da basso livello di industrializzazione.


■ Le crisi energetiche. Fu proprio il calo della produzione di petrolio, con la conseguente lievitazione dei costi che segnò gli anni dal 1973 al 1985, a precipitare la fine di quella che è stata chiamata «l’età d’oro del capitalismo». Voluta inizialmente dai paesi produttori per ristabilire il proprio potere contrattuale nei confronti delle potenze industriali dell’Occidente, e poi ulteriormente inasprita (tra il 1979 e i primi anni ’80) in seguito alla caduta del regime imperiale in Iran, la «crisi petrolifera» portò con sé diverse conseguenze di rilievo: 1) un nuovo tipo di congiuntura economica, caratterizzata insieme da una brusca accelerazione dell’inflazione e dalla recessione produttiva (stagflation), che dimostrava la centralità assunta dal petrolio in tutta la vita economica; 2) la ricerca di nuove fonti energetiche, capaci di ridurre la dipendenza dell’Occidente dai paesi produttori di petrolio; 3) l’ulteriore accentuarsi delle tensioni nell’area medio-orientale.


■ Le fonti «alternative». In realtà, la ricerca delle fonti alternative fu subito condizionata anche dalla nuova sensibilità per il problema ambientale. Delle due soluzioni che cominciarono a essere dibattute, l’una, quella fondata sulle energie «rinnovabili» (sole, vento, forza idrica, biomasse), si presentava come rispettosa dell’ambiente, mentre l’altra (il nucleare) trovò l’appoggio di alcuni governi come Francia, URSS, USA, anche per le sue ricadute militari, ma divenne subito bersaglio di un’intensa campagna di opinione, che avrebbe poi trovato conferma nell’incidente alla centrale statunitense di Three Mile Island (1979) e soprattutto nella catastrofe della centrale ucraina di Černobyl (1986). Lo sviluppo effettivo della produzione di energia nucleare è stato tra il 1980 e il 2000 una piccola frazione di quanto si prevedesse alle soglie del ventennio, mentre le energie rinnovabili sono rimaste nel loro insieme sotto il 10% del totale prodotto nel mondo. Nel frattempo, la sensibilità ambientalistica ha generato nuova ostilità verso l’uso del carbone, per i danni prodotti dalla sua combustione e dalle tecniche di estrazione a cielo aperto. Il petrolio e il gas naturale rimangono, all’inizio del nuovo millennio, le fonti energetiche di gran lunga prioritarie, e le tensioni di politica internazionale e di politica ambientale che ne derivano appaiono uno dei maggiori elementi di continuità tra i due secoli.





I trasporti e le contraddizioni dello sviluppo


La dinamica del capitalismo industriale ha prodotto, soprattutto dopo il 1945, un’intensa crescita dei flussi: di cose (materie prime, merci finite, semilavorati) per la crescente interdipendenza produttiva e commerciale, e di persone, in seguito a mutamenti sociali (urbanizzazione), culturali (turismo), economici. Sempre nella seconda metà del secolo, si è assistito alla progressiva diffusione, dapprima in Europa, Australia e America meridionale, poi nei paesi già colonizzati, di stili di mobilità che in precedenza erano propri solo dei paesi più ricchi. D’altra parte, l’innovazione tecnologica nel settore dei trasporti ha avuto un ritmo meno intenso e lineare di quanto sia accaduto in altri campi, dalle comunicazioni alla gestione dati, agli armamenti. Per il trasporto dei passeggeri le fasi di rinnovamento tecnico più intenso si sono avute prima della metà del secolo, mentre per quello delle merci le innovazioni della seconda metà del ’900 hanno toccato più l’organizzazione dei flussi che la velocità dei mezzi. Il risultato è stata la circolazione di un numero crescente di cose e persone su reti preesistenti, con conseguenze fortemente contraddittorie tra tendenze alla razionalizzazione e congestionamento; tra la prevalente concezione individualistica dei trasporti e i problemi collettivi da essi generati.


■ I cicli di innovazione: il trasporto delle persone. Una prima fase di rinnovamento si ebbe tra il 1890 e la prima guerra mondiale, anni che videro l’introduzione e (negli USA) il primo boom dei motori a combustione interna, la rivoluzione dei trasporti urbani (tranvie, metropolitane sotterranee, motorizzazione dei bus), l’elettrificazione delle ferrovie. Una seconda fase fece perno, negli anni a cavallo della seconda guerra mondiale, sugli usi civili dell’aeronautica, dapprima a elica, poi dagli anni ’60 a reazione. La rete dell’aviazione civile, che portò entro la metà degli anni ’60 alla fine del transatlantico, è stata caratterizzata per decenni negli USA da un sistema di mercato, con varie aziende concorrenti seppure in una situazione oligopolistica; nelle altre aree del mondo dall’esistenza di «compagnie di bandiera» sostenute dallo stato anche per gli intrecci tra aviazione civile e militare. Dagli anni ’70, il trasporto aereo è stato il primo settore economico toccato dalla cosiddetta deregulation. Dal 1960, l’uso dell’aereo si è accresciuto in tutti i principali paesi tra le 10 e le 100 volte, ma le velocità medie e le tecnologie di fondo si sono modificate assai poco. Successivamente, la sola innovazione nel campo del trasporto passeggeri è costituita dalle ferrovie ad alta velocità, che dagli anni ’70 hanno reso possibile raggiungere nel trasporto terrestre i 300 km/h.


■ Il trasporto delle merci. Più rilevanti i cambiamenti, tra gli anni ’60 e i ’90, nel trasporto delle merci, legati da un lato all’aumento delle dimensioni delle navi da carico, in particolare petroliere, conseguenza della chiusura del canale di Suez nel 1967, dall’altro alla cosiddetta rivoluzione logistica, cioè alla razionalizzazione dei movimenti delle merci. La rivoluzione, imperniata negli anni ’70 sul container (che ha permesso la fluidificazione dei percorsi grazie alla sua adattabilità a diversi mezzi di trasporto, e la riduzione della manodopera necessaria alle operazioni di carico e scarico), si è poi consolidata negli anni ’80 e ’90 con il diffondersi delle tecnologie informatiche e telematiche: sono divenuti possibili il tracking a distanza delle merci e anche la dislocazione dei magazzini industriali sul territorio.


■ Uno sviluppo frenato. Altre innovazioni, in sé di rilievo, dall’aereo supersonico all’elicottero, dai mezzi anfibi a quelli aerospaziali, sono rimaste confinate quasi interamente agli usi militari. Sicuramente hanno pesato le difficoltà di trasferimento diretto dal militare al civile e le esigenze di sicurezza; poi, dagli anni ’70, anche le pressioni politiche ed economiche per il risparmio energetico e le preoccupazioni per gli effetti sull’ambiente.


■ Le conseguenze. Due conseguenze meritano di essere sottolineate. La prima: i flussi del trasporto e della comunicazione, che fino alla fine dell’800 erano strettamente intrecciati e avevano sostanzialmente la stessa velocità salvo che per le prime e costose forme di telecomunicazione elettrica (il telegrafo, poi il telefono), si sono andati nel corso del ’900 divaricando in maniera sempre più evidente. La seconda: nel campo dei trasporti, soprattutto di persone, la tecnologia ha inciso sui tempi e le abitudini di vita meno che in altri campi. Così, per attraversare la grande città si impiegava a fine ’900 più o meno lo stesso tempo che a fine ’800: un’ora per attraversare Parigi o Londra in carrozza, circa un’ora per risalire Manhattan in subway o per correre da un capolinea all’altro della RER. Le dimensioni urbane sono cresciute più della rapidità dei trasporti.


■ La macchina del secolo. Al centro di questa contraddizione vi è il mezzo di trasporto più diffuso: l’automobile. Negli USA, fra il 1930 e il 1990, si è passati da poco più di 23 milioni di auto (1 ogni 5 abitanti) a quasi 145 milioni (1 ogni 1,7 abitanti), a cui vanno aggiunti 56 milioni di automezzi commerciali: 200 milioni di veicoli a quattro o più ruote, su una popolazione totale di 256 milioni di abitanti. In paesi come l’India o la Cina la percentuale di autoveicoli per abitante era, all’inizio degli anni ’90, decisamente più bassa, ma la presenza delle auto e del traffico nelle metropoli del Terzo mondo è, a partire dagli anni ’60, un fattore tra i principali della loro bassa qualità di vita. In Italia, negli stessi anni, si è passati da 183.000 automobili a quasi 27 milioni e mezzo, più circa 2 milioni e mezzo di veicoli commerciali. Invenzione del tardo ’800, l’auto ha segnato di sé tutto il secolo: dalla produzione industriale (è stata il prototipo del «bene di consumo durevole» e la fabbrica fordista, inventata per la sua produzione di serie, il paradigma dell’efficienza organizzativa fino agli anni ’80) al tessuto urbano. D’altra parte, in quanto alimentata con combustibile fossile, l’auto è fra i maggiori responsabili dell’inquinamento atmosferico; inoltre ha portato con sé un elevato numero di incidenti e la ricorrente formazione di ingorghi, i cui costi per tutte le economie sono altissimi.





Media e comunicazione


All’inizio del ’900, il trasferimento dei messaggi non costituiva una sfera economica e tecnologica distinta dal trasferimento di merci. Alla fine del secolo, la comunicazione si presentava come un settore autonomo e un’essenziale fonte di occupazione. Le trasformazioni tecniche, sociali, culturali nei modi del comunicare si sono succedute nel tempo con intensità diversa. Ma alcune tendenze hanno attraversato tutto il secolo: tra queste la persistenza del predominio statunitense nel settore, e la costante riduzione dei costi in parallelo con la crescita di importanza economica del settore.


■ La svolta di fine ’800. Nei paesi industriali, il «secolo della comunicazione di massa» è cominciato in realtà nell’ultimo ventennio dell’800. La nascita del cinema (1895), del grammofono (1893), del fumetto (1895) e le nuove tecniche di stampa fotografica, congiunte ai progressi dell’alfabetizzazione, consentivano nei paesi sviluppati, a partire dagli USA, la formazione di un pubblico più ampio e omogeneo che in passato. Nel campo delle tecnologie di telecomunicazione, che consentivano di diffondere l’informazione a distanza applicando le conquiste dell’elettricità, dopo l’azione pionieristica svolta dal telegrafo di Morse, il telefono, brevettato nel 1878 da A. Bell, aveva assunto già a fine ’800 carattere di rete. Oltre un milione di americani usufruivano del servizio, mentre nei paesi europei (Germania a parte) gli utenti erano poche decine di migliaia. Un’invenzione successiva, quella brevettata da Marconi nel 1895, permetteva lo sviluppo delle comunicazioni a distanza indipendentemente dalla rete fisica tanto più dopo che, nel 1901, venne dimostrata la possibilità di inviare segnali a distanze transoceaniche.


■ La radio e la televisione. L’invenzione marconiana ebbe dopo la grande guerra uno sviluppo inatteso. La diffusione circolare (broadcasting), basata sull’invio simultaneo di uno stesso messaggio da un’unica emittente a più destinatari, era la prima forma di trasferimento dei messaggi pienamente «postgutenberghiana», cioè indipendente dalla produzione di copie. La radio, con il cinema e più tardi la televisione, portava a compimento il processo cosiddetto di «massificazione», che ha consentito la formazione di un grande mercato unitario dei prodotti culturali. Le prime trasmissioni televisive «regolari» vennero lanciate nella Germania nazista nel 1935. Frenata dallo scoppio del conflitto, la Tv cominciò la sua ascesa a medium-cardine negli USA del secondo dopoguerra. In tutti i paesi avanzati conquistò la maggioranza delle abitazioni in 7-12 anni dalla sua introduzione.


■ L’era digitale. L’avvento nei primi anni ’60 dei satelliti per telecomunicazione, destinati a convogliare insieme comunicazioni telefoniche e comunicazioni broadcast, segnalava però la fine delle divisioni rigide tra i due modelli «interpersonale» e «di massa». Il rilancio negli anni ’70 della diffusione circolare via cavo, e poi dagli anni ’80 il boom della telefonia cellulare, avrebbero da un lato favorito la crescita di forme di comunicazione mista, dall’altro portato all’allineamento tra i modelli economici e organizzativi della telefonia e del broadcasting. La transizione che avrebbe segnato gli anni finali del secolo fu resa possibile però soprattutto da un altro fenomeno: la crescita esponenziale della potenza di calcolo dei processori informatici (che secondo la legge enunciata nel 1965 da Gordon Moore sarebbe raddoppiata ogni anno e mezzo) rendeva possibile la diffusione generalizzata di computer a basso costo e la trasformazione di tutti i terminali di comunicazione in computer. Nasceva così un linguaggio universale per tutti i media, quello digitale ovvero numerico, e si ponevano le premesse per lo sviluppo della rete Internet, nata negli anni ’60 ma divenuta di uso generalizzato un trentennio dopo. La trasmissione dei messaggi non era più solo fisicamente ma anche economicamente indipendente dalle distanze.


■ Il predominio statunitense. Ognuna di queste rivoluzioni nelle tecnologie del comunicare ha visto gli USA in posizione dominante, come leader nell’innovazione e nell’industria internazionale dei media. Ciò è dovuto non solo all’incontestabile predominio tecnologico del paese, ma anche all’ampia diffusione in tutto il mondo dei film, telefilm e dischi americani; alla determinazione con cui le amministrazioni statunitensi hanno protetto lo spazio di mercato mondiale della loro industria dei media, e lo strumento giuridico del copy right; alla stessa potenza delle grandi imprese mediatiche del paese, rimaste fino a fine ’900 le sole di dimensioni paragonabili ai colossi industriali e finanziari.


■ La commercializzazione del sistema. Nel corso del ’900, sono emersi tre diversi modelli organizzativi e istituzionali della comunicazione: uno commerciale, basato sulla vendita di prodotti o di spazi pubblicitari, caratterizzato da scarsa presenza dello stato; uno autoritario, nel quale lo stato impone il suo controllo sull’intero sistema dei media; uno paternalistico, basato sul monopolio pubblico di media strategici quali telefonia e radiotelevisione ma nell’ottica della promozione delle funzioni «educative» dei media e del controllo su possibili degenerazioni. Mentre negli USA il modello commerciale ha conosciuto uno sviluppo quasi incontrastato – anche se parlare di «libero» mercato sarebbe eccessivo vista la presenza di sistemi oligopolistici (in campo televisivo) o di monopoli (in campo telefonico fino al 1983) – in Europa a partire dalla grande guerra (in cui si rivelò strategico l’uso propagandistico della comunicazione di massa) il modello autoritario si impose nella Russia sovietica, nell’Italia fascista e nella Germania nazista dove venne teorizzato da J. Goebbels. Dopo la seconda guerra mondiale, mentre il modello autoritario ha trovato applicazioni anche in Cina, in Europa orientale e in molte delle dittature emerse nella decolonizzazione, in Europa occidentale si è affermato il modello paternalistico, specie in campo radio-televisivo e telefonico. Dalla metà degli anni ’70 la caduta progressiva dei costi di trasferimento dell’informazione ha favorito l’affermazione a livello mondiale del modello commerciale, premessa per lo sviluppo di imprese transnazionali in tutti i settori della comunicazione.





Altri titoli disponibili nella collana

Atletica. Storia e regole

Ginnastica. Storia e regole

Grammatica italiana

Mitologia classica

Nuoto. Storia e regole

Olimpiadi. I 100 più grandi campioni

Olimpiadi. La storia e le medaglie d'oro

Scherma. Storia e regole





In preparazione

Cinema. Cento anni di storia

Glossario di metrica, retorica e stilistica

Letteratura italiana 1. Dalle origini al Trecento

Letteratura italiana 2. Il Quattrocento

Letteratura italiana 3. Il Cinquecento

Letteratura italiana 4. Il Seicento

Letteratura italiana 5. Il Settecento

Letteratura italiana 6. L’Ottocento

Letteratura italiana 7. Il Novecento





Indice





Introduzione

La popolazione. Un mondo affollato, ma sempre meno figli

La demografia come minaccia

Differenze di ritmo

La grande transizione

w La transizione demografica

Migrazioni e urbanizzazione

Un mondo di città

Le migrazioni internazionali

Politiche delle migrazioni

w Le migrazioni all’inizio del ’900

w Le migrazioni alla fine del '900

Le religioni. Tradizione e cambiamento

La privatizzazione delle pratiche religiose

I «fondamentalismi»

La crescita dell'indifferenza

L'ateismo, privato e di stato

La religione di stato

Fedi di fine secolo

w Principali religioni nel mondo

Le donne e gli uomini. Il cammino verso la parità

L'accesso al voto

Il diritto privato

L'accesso alle professioni e la vita lavorativa

w il diritto al voto delle donne

Un mondo di stati. Apogeo e fine del colonialismo

Tipi differenti di impero

La grande guerra

I progetti di «nuovo ordine» e la sconfitta dell'Asse

I paradossi della decolonizzazione

La «seconda decolonizzazione»

w La conquista dell’indipendenza

Le forme di governo. Il «secolo repubblicano»

Dalle monarchie alle repubbliche

Gli esperimenti totalitari

I regimi postcoloniali

La fine dei regimi socialisti

w Forme di governo, 1900

w Forme di governo, 2000

Armi e conflitti. Guerre totali e locali

La guerra totale

Il secolo delle armi

Le armi del secolo

Due fasi della storia della guerra nel Novecento?

w La spesa militare

Sviluppo e cicli delle economie avanzate

Un secondo di crescita

Il ciclo e il piano

La spesa pubblica

La geografia della ricchezza

Ricchezza postindustriale?

w PIL 1950

w PIL 1999

Il problema energetico

Il secolo dell'energia

La rilevanza politica del problema energetico

Dal carbone al petrolio

Le crisi energetiche

Le fonti «alternative»

w Il petrolio: riserve, produzione, esportazione

w Domanda di energia

w Offerta mondiale di energia

I trasporti e le contraddizioni dello sviluppo

I cicli di innovazione: il trasporto delle persone

Il trasporto delle merci

Uno sviluppo frenato

Le conseguenze

La macchina del secolo

w Trasporti e densità delle reti

Media e comunicazione

La svolta di fine '800

La radio e la televisione

L'era digitale

Il predominio statunitense

La commercializzazione del sistema

w Le comunicazioni: internet, cellulari, stazioni radio





Atlante del Novecento. Un secolo in sintesi


Redazioni Garzanti, Redazioni Garzanti


ISBN: 9788811136804


Copia data in licenza a


guido bussoli


Questa pubblicazione è stata acquistata il 25 luglio 2013


su Internet Bookshop Italia s.r.l.


Codice cliente: 53723


Codice transazione: 104594159788811136804


Questa pubblicazione è soggetta alla normativa sul diritto d'autore e pertanto non è consentita la sua diffusione, copia o riproduzione se non a uso personale


Internet Bookshop Italia s.r.l.


declina ogni responsabilità per ogni utilizzo del file non previsto dalla legge





