Letteratura italiana

Il Quattrocento



Umanesimo e rinascimento





Garzanti





I testi sono tratti dall’Enciclopedia della Letteratura, collana Le Garzantine.

© Garzanti Editore s.p.a., 1972, 1985, 1997

© 1999, 2007, 2011, Garzanti Libri s.p.a., Milano



Revisione a cura delle Redazioni Garzanti.



ISBN 978-88-11-13760-3



© 2013, Garzanti Libri s.p.a., Milano

Gruppo editoriale Mauri Spagnol

www.garzantilibri.it



Per essere informato sulle novità del Gruppo editoriale Mauri Spagnol visita il sito www.illibraio.it



Prima edizione digitale 2013



Quest’opera è protetta dalla Legge sul diritto d’autore.

È vietata ogni duplicazione, anche parziale, non autorizzata.





Il profilo letterario del secolo





■ L’umanesimo


Il Quattrocento è segnato sul piano culturale dal fenomeno dell’umanesimo. Con questo termine si designa, nella sua accezione storica, il movimento intellettuale che accompagnò la nascita e lo sviluppo del rinascimento dalla seconda metà del sec. XIV al XVI.


In senso lato, il vocabolo qualifica atteggiamenti o esiti espressivi di scrittori di tutte le epoche vincolati ai modelli formali dell’antichità latina e greca. All’origine della nozione di umanesimo (entrata solo agli inizi del XIX secolo nella terminologia storiografica) sta la distinzione classica (Cicerone) tra humanitas e divinitas, maturata a partire da F. Petrarca, dove humanitas esprimeva «la restaurazione o rinascita o riabilitazione dell’homo naturale» (W. Ullmann) quale s’era rivelato da sempre nella storia, civilmente e socialmente, e nelle forme più elevate delle epoche classiche. Sintomi di una nuova valutazione dell’uomo e del suo operare mondano e civile si colgono già in età dantesca, nell’attività della scuola padovana facente capo, dopo Lovato de’ Lovati (1241-1309), ad Albertino Mussato (1261-1329), la cui opera giustifica pienamente una nozione di «preumanesimo». Più programmaticamente e radicalmente, nel 1324 il Defensor pacis di Marsilio da Padova (1275 ca - 1343 ca) argomentava la superiorità dello stato sulla chiesa e del civis sul fidelis, dei quali la pur avversata Monarchia di Dante aveva tentato di ricostruire l’unità in una provvidenziale coincidenza di naturale e soprannaturale.





● Classicismo militante. Fin dai suoi “incunaboli” l’umanesimo appare dunque come una cultura con saldi fondamenti laici e civili, e del resto non segna la nascita del letterato, quanto piuttosto di un nuovo, consapevole rapporto tra passato e presente, e pertanto della coscienza storica dell’humanitas. Paradossalmente questa coscienza passava attraverso la condanna antistorica dei «secoli bui» iniziatisi con le invasioni barbariche: condanna nettissima in Petrarca e accompagnata dopo di lui dall’esaltazione della nuova epoca della «luce», cui proprio la sua opera avrebbe dato avvio. Petrarca in realtà sapeva bene che in quei secoli la cultura non aveva taciuto. Ma essa, esprimendosi come cultura della rivelazione e della rigenerazione, aveva interrotto o subordinato alle sue finalità il processo naturale e storico dell’humanitas. Da qui l’entusiasmo e l’orgoglio per la scoperta dei testi antichi non tanto come fonte di soddisfazione estetica ed erudita, quanto come possibilità di reintegrazione del presente nel passato, dell’uomo nel corso del tempo, dove si ripristina la continuità della natura dentro la storia, indipendentemente dalle interruzioni e trasformazioni palingenetiche delle diverse confessioni.


Nell’ultimo trentennio del sec. XIV Coluccio Salutati (1331-1406) raccolse e svolse l’insegnamento petrarchesco che a Firenze era stato tenuto vivo dall’agostiniano Luigi Marsili (1342-94) nelle conversazioni del convento di Santo Spirito, aperte al contributo di intellettuali di varia provenienza spirituale e professionale. Vista nei tempi stretti della lotta politica, l’apologia colucciana della florentina libertas, erede della libertas romana, appare organica ai disegni della oligarchia economica che dominava Firenze, ma l’«umanesimo civile» (la formula che qualifica la posizione di Salutati e la cultura del primo rinascimento fiorentino) fu in realtà il perfezionamento, nella variante fiorentina del classicismo militante, di quel progetto di convivenza laica, e in definitiva politica, che aveva promosso l’attività letteraria in latino già in ambito preumanistico. Prima di essere retori, filologi o puri letterati, gli umanisti furono scrittori d’avanguardia, pronti a servirsi delle varie forme della pubblicistica per modificare le strutture del sapere ma anche per razionalizzare l’organizzazione del potere.

Per questo adottarono il latino, la lingua della classe colta, dotata, a differenza del volgare, di quella stabilità comunicativa e stilistica d’impronta petrarchesca che rendeva attuabile la fondazione di una res publica litteraria. Esperienza irripetibile per le circostanze che ne consentivano risultati di singolare omogeneità, l’umanesimo fu destinato proprio per questo a esaurirsi come fenomeno unitario nel giro di un secolo. Ma in quella fervida stagione quattro generazioni di intellettuali ebbero modo di sviluppare la nuova cosmologia dell’humanitas e di elaborare i metodi moderni della conoscenza critica. A Firenze, Leonardo Bruni (1370 ca - 1444) esaltò nei Dialogi ad Petrum Paulum Histrum la lezione civile di Coluccio e la integrò sul fondamento etico delle humanae litterae come promotrici di un bene comune nel quale concordano caritas cristiana e civitas ciceroniana. Poggio Bracciolini (1380-1459) spinse il tema dell’operosità cittadina e terrena fino alla polemica antiascetica e antifratesca (De avaritia, Contra hypocritas), confortato da esempi di convivenza tra umanesimo e devozione in religiosi: come quello del camaldolese Ambrogio Traversari (1386-1439), grecista e latinista, fautore della conciliazione tra chiesa greca e chiesa romana. Se non esplicita come in Poggio, l’esaltazione della ricchezza fu anche il perno attorno al quale crebbe in quegli anni il magistero dei grandi educatori (Vittorino da Feltre, 1373 o 1378-1446 e Guarino de’ Guarini, 1370 ca - 1460) e s’affermò la nuova pedagogia dell’umanesimo, che sostituiva alla rigidezza normativa delle artes dictandi un più diretto rapporto con gli auctores, all’apprendimento tecnico il processo formativo che trasforma lo studio, attraverso la lettura e il commento, in esperienza.

La scommessa intellettuale degli umanisti è volta a dimostrare che la storia invera gli opposti: filologia e fede, nella versione storicistica appunto di Lorenzo Valla (1405-57); filosofia e fede nella versione neoplatonica e orfica di Marsilio Ficino (1433-99). Strumento formale di questo sincretismo è il «dialogo». Più dell’epistola di stile ciceroniano (modello di Poggio Bracciolini e di Guarino Veronese), il dialogo consente la dinamica utilizzazione dell’espressività latina a misura della situazione e dell’interlocutore.

Ma l’accordo vagheggiato e attivamente promosso dall’avanguardia culturale fiorentina tra le sfere dell’etico, del politico e dell’economico mostrò nell’età pur splendida di Cosimo il Vecchio segni di crisi, e denunciò la presenza – nella fase più espansiva degli studia humanitatis – di un umanesimo «libertino» (si pensi agli albertiani Intercoenales e Momus) che ebbe manifestazioni varie (di ostentato neopaganesimo e di irreligiosità, di esoterismo e di naturalismo), ma tutt’altro che occasionali ed eccentriche, impegnate a disegnare il volto di una cultura critica che, senza smentire la cosmologia dell’homo naturale, ne vanificava gli esiti ideologici più trionfalistici e le pretese mitologiche del progresso ad infinitum.

A questo proposito risultano interessanti le coloriture espressive di prodotti apparentemente più marginali dell’umanesimo: il repertorio goliardico e cortigiano di commedie-dialogo di giovani scrittori destinati a più responsabili impegni, come Enea Silvio Piccolomini (1405-64) e Leon Battista Alberti (1404-72), e il repertorio etico-satirico (ancora Alberti, ma anche G. Pontano e Antonio De Ferrariis detto il Galateo, 1444-1517).





● Gli «studia humanitatis». Nella filologia, la distanza tra le generazioni fu segnata dallo scarto tra l’avventura esaltante di Bracciolini come pioniere e scopritore di codici e l’attività più sedentaria di Valla, che ricompose quel fervore e instaurò quel primato del ciceronianesimo che già era stato proclamato con minore autorità filologica dai lombardi Antonio Loschi (1368-1441) e Gasparino Barzizza (1360 ca - 1431). La critica del testo si convertì col De falso credita et ementita Constantini donatione in critica storica, e preparò il monumento della storiografia umanistica, le Historiarum ab inclinatione Romanorum decades di Flavio Biondo (1392-1463). Ma furono le lezioni, le note e i «saggi» del Poliziano a segnare, negli ultimi decenni del secolo, il momento di massima concentrazione della tecnica e della Weltanschauung filologiche. La filologia attraeva nella sua orbita tutte le discipline e unificava all’insegna di un rinnovamento profondo del sapere il fenomeno più appariscente ed entusiasmante di quell’età, la ricerca e la scoperta dei codici latini e greci.


La storia dell’umanesimo può essere tracciata anche soltanto seguendo i momenti cruciali di questa avventura che coinvolse, di là dagli interessi precipui di una élite, la vita delle città e ne modificò l’assetto culturale: umanista è anche colui che non lascia testimonianza scritta di sé (come Niccolò Niccoli, 1364-1437 a Firenze), raccoglie e trascrive codici, forma una biblioteca per destinarla a un uso cittadino. Ed è pure umanista il principe o il privato che incrementa il collezionismo e si serve dell’esperto per il recupero delle opere d’arte antica e per orientare le sue iniziative di committente.

Nell’antico toponimo della scuola platonica, l’accademia, l’umanista trovò il nome che indica lo spazio di un incontro permanente, di un’associazione con comuni interessi intellettuali. Così, a Napoli, l’Accademia Pontaniana, fondata da Giovanni Pontano, 1429-1503; a Roma l’Accademia Romana, fondata da Pomponio Leto (1428-97), che papa Paolo II nel 1468 scioglierà per sospetto di empietà e di congiura antipontificia; a Firenze l’Accademia Platonica, fondata nel 1463 da M. Ficino, che sembrò interpretare un più ambizioso progetto di pax medicea ed esercitò, con il consenso di Lorenzo il Magnifico, un magistero spirituale che provocò violente e irriverenti reazioni nella borghesia letterata, antintellettualistica e materialistica, tra i primi in L. Pulci.





● La letteratura neolatina. Tutta la letteratura della neolatinità si conformò a un principio-guida, quello dell’«imitazione», che relegava la sperimentazione (vivissima invece nella letteratura volgare dell’ultimo Quattrocento) ai margini dell’umanesimo, nei laboratori comici del «maccheronico», negli esangui esercizi del «pedantesco».


Nella pratica degli stili ai modelli maggiori si affiancarono i minori (Petronio, Apuleio, Plinio il giovane, e Terenzio e Plauto). Cicerone, in versione pubblica e familiare, e il suo corollario precettistico, l’Institutio oratoria di Quintiliano, costituirono sempre, fino alla polemica del Poliziano con Paolo Cortesi (1465-1510) e al graffiante Ciceronianus di Erasmo (1528), i termini di una discussione che ormai, in pieno risveglio del volgare, andava al di là dei confini del latino. Nella poesia, invece, i grandi esempi epici e lirici di Virgilio e Orazio sembravano inattingibili. L’esametro eroico, dopo le vane imprese cortigiane di Francesco Filelfo (1398-1481) con lo Sphortias e l’Eracleide e di Tito Vespasiano Strozzi (1424-1505) con il Borsiade, fece la sua prova più congrua nel tardo poemetto religioso di I. Sannazaro De partu Virginis (1513-26). Molto prima (1425) il successo scandalistico dell’Hermaphroditus del Panormita (1394-1471) aveva dimostrato che distico elegiaco ed epigramma potevano assecondare tonalità intime e colloquiali ma anche il gusto dell’improperio e dell’osceno. Anche nei maggiori, Landino (1424-1498), Poliziano, Pontano, la facilità elegiaca di Tibullo e Properzio prevaleva nei confronti delle strutture più complesse del carme catulliano e dell’ode oraziana.





● La scoperta dei greci: il platonismo. L’ellenismo, introdotto con la diaspora dei dotti greci dopo la caduta di Bisanzio (1453), non sconvolse il rapporto linguistico degli umanisti con la latinità. Ma in ambito filosofico il fenomeno più rilevante dell’ellenismo umanistico, la «scoperta» di Platone, produsse effetti durevoli, oltre i limiti del rinascimento e del suo quadro speculativo: nella religione e nell’etica, nella letteratura e nelle arti. La presenza dei dotti greci, in particolare le lezioni di Giorgio Gemisto Pletone (1355 ca - 1450) a Firenze e le traduzioni in latino del corpus platonico, diffuse presto in tutta Europa, determinarono, negli anni tra il concilio di Firenze e la caduta di Bisanzio (1439-53), la svolta idealistica dell’umanesimo, che troverà la sua sistemazione nella Theologia platonica di M. Ficino (1482). La sua pia philosophia o docta religio raccolse le ispirazioni della devotio moderna (che ha in Nicola Cusano il suo fervido sostenitore) e del sincretismo cristiano vagheggiato da tanti settori dell’umanesimo (da Valla, per esempio, nel De voluptate, su fondamenti epicurei), mentre apriva l’orizzonte di una dottrina della rivelazione con l’ardua esegesi compiuta da Giovanni Pico della Mirandola (1463-1494) tra qabbalah e Bibbia, quasi alla ricerca di una coincidenza tra conoscenza divina e naturale. Ma, di fronte agli eventi politici e religiosi che fra Quattro e Cinquecento modificarono la fisionomia dell’Europa cristiana, l’umanesimo si irrigidì in istituzione, da movimento che era, mentre la chiesa convertiva in regola confessionale, con il controllo delle scuole e la Ratio studiorum dei collegi gesuitici, lo schema laico degli studia humanitatis.


■ Il rinascimento


Il termine designa la civiltà culturale e artistica fiorita in Italia a partire dalla seconda metà del sec. XIV e sviluppatasi dentro e fuori quei confini, in Europa, lungo i secc. XV e XVI, con propaggini, in alcuni paesi, dentro il sec. XVII. Il termine entrò in circolazione dopo la pubblicazione della fondamentale opera di J. Burckhardt, La civiltà del rinascimento in Italia (1860), ma in senso più limitato geograficamente e concettualmente era stato adottato pochi anni prima da J. Michelet e da G. Voigt. Nella storiografia italiana, da S. Bettinelli a F. De Sanctis, fu più resistente l’uso del termine risorgimento (con riferimento al risveglio dell’anno Mille), che aveva sostituito quello di rinascita tramandato dagli stessi intellettuali dell’epoca rinascimentale con forte rilievo profetico e polemico.





● Caratteri ed estensione del fenomeno. Le oscillazioni terminologiche non nascondono la doppia valenza del fenomeno, inteso come ricostituzione, nei vari campi dell’arte e della vita intellettuale, dei modelli dell’antichità classica alterati e offuscati dal medioevo, e come affermazione di una pienezza vitale, naturale e mondana, riscattata in nome del valore e della forma che l’uomo prende, immanentemente, nella storia. Per questo il rinascimento è inscindibile dall’umanesimo, il movimento intellettuale che ne accompagna e favorisce la maturazione e l’estensione sovranazionale. In quanto coscienza e strumento di una nuova cultura, gli umanisti valorizzarono le prime manifestazioni della rinascita e cercarono di orientarne gli sviluppi, in particolare regolandone i processi di innovazione attraverso un confronto costante con la classicità, via via recuperata su basi linguistiche, filosofiche, filologiche, di fatto riportando il nuovo all’antico. Ma il dispiegarsi della creatività rinascimentale in ambiti fino ad allora inesplorati e anche al di là dei termini della cultura tradizionale al punto da coinvolgere le forme stesse della vita, diede al rinascimento una fisionomia epocale e a sua volta classica che è incontenibile nei parametri dell’umanesimo. La mediazione degli umanisti fu comunque indispensabile per la valorizzazione di tutti i motivi impliciti nella prima fenomenologia della rinascita, che Petrarca e Boccaccio avevano risolto piuttosto sul terreno della personale e concreta esperienza artistica e definito sulla base di un vocabolario ideologico ancora occasionale ma carico di valenze simboliche che assegnava un significato dominante al tema del «ritorno» (ai classici e, insieme, alla natura). Al tempo stesso, la luce proiettata sul mondo antico con l’incessante recupero dei testi – prima della latinità e poi della grecità, e con la loro promozione a termini di confronto espressivi, e a modelli linguistici in funzione normativa e produttiva, quindi di imitazione – contribuiva a vanificare gli apporti della grande cultura trecentesca in volgare. Ma lungi dall’essere semplicemente la metafora ovvero la bandiera ideologica di letterati e artisti per valorizzare in modo fin qui inusitato la loro iniziativa intellettuale, la rinascita si manifestò con i caratteri di un fenomeno «storico» che coinvolse le istituzioni politiche oltre che culturali, penetrò nella società come elemento dinamico, etico-religioso e finanche economico, proprio per questo provocando nel suo svolgersi e al suo culmine controspinte di contenimento e di reazione.


Se il movimento penetrò tutti gli aspetti della vita suscettibili quanto meno di un rispecchiamento culturale, la sua articolazione nei vari campi in cui si specificò (arte, letteratura, filosofia, filologia, religione, politica, economia) non fu né simultanea né concorde; registrò notevoli scarti che impongono circostanziate determinazioni cronologiche e spaziali, concernenti cioè la periodizzazione generale del fenomeno e quella interna ai singoli settori d’applicazione, così come le sue aree di diffusione, la sua geografia italiana ed europea.

Piuttosto che una rivoluzione, il rinascimento fu una rivelazione, una presa di coscienza delle potenzialità umane via via affiorate in un lungo e contrastato percorso che si diramò in tutta l’Europa romanza a partire dall’anno Mille e che mise capo all’affrancamento della cultura, alla sua laicizzazione. La nascita del letterato, che si può fissare in Petrarca e Boccaccio, fu una tappa storica del processo di liberazione della cultura. A essa fece seguito l’impegno in senso politico e civile (C. Salutati, L. Bruni) e il progressivo ampliarsi di un dibattito che – al di là delle polemiche sempre risorgenti, e fuori dalle frequenti occasioni di contrasto, finanche di rissa, offerte dalla pubblicistica dell’epoca – espresse una fervida solidarietà, non soltanto di gruppo, un concorde richiamo verso un’unica finalità. La ricerca, la scoperta dei codici antichi, la trasmissione reciproca dei risultati eruditi, storici, filologici, non bastano a spiegare l’impressione di omogeneità che la cultura del rinascimento suscita a differenza delle culture precedenti. Certo, l’arrivo in Italia dei dotti greci tra il concilio di Firenze (1439) e la caduta di Bisanzio (1453) allargò i confini dell’umanesimo dalla latinità alla grecità classica e bizantina, ma la presenza greca nell’Italia umanistica non costituì solo un indice di incremento conoscitivo. L’Occidente latino, nel cui ambito l’umanesimo elaborò i temi della rinascita, si ricongiunse alle sue origini mediterranee, all’Oriente greco mediatore anche del messaggio ebraico-cristiano, che resta, se si eccettuano poche radicali manifestazioni di neopaganesimo, il fondamento spirituale degli umanisti.





● Antropologia rinascimentale. Italia ed Europa. La centralità dell’uomo nella natura è il grande tema che percorre la cultura del Quattrocento, accompagnandosi al tema meno rassicurante della sua determinazione storica. Spetta a M. Ficino la parte di protagonista della nuova antropologia. Il suo sistema, che aggrega all’insegna del platonismo e per il tramite della tradizione ermetica, misterocentrica, escatologica, tutto ciò che la religione e la filosofia tenevano fino ad allora diviso, resta la dottrina che esprime più compiutamente la tensione ideale del rinascimento, quella che meglio si specificherà in norma estetica, in etica dell’amore e del comportamento, ma anche la più adatta a conservare il nucleo unificante ed eroico della filosofia rinascimentale, fino a Giordano Bruno. Ma già prima, a Firenze, l’opera di Alberti rivelava lo sforzo di armonizzare il rapporto tra natura e storia, eventi e volontà, nella dimensione del microcosmo individuale e sociale. Da qui, in età laurenziana e quindi ficiniana, la compresenza, nella rinata poesia in volgare dello stesso Lorenzo e soprattutto del Poliziano, di celebrazione naturalistica e vitalistica e di ripiegamento spirituale e sacrificale e, in L. Pulci, di irrisione ed evangelismo, di materialismo e razionalismo. Se dunque l’unità storica del rinascimento è ricostruibile meglio che altrove a Firenze, nel resto d’Italia centri anche minori, soprattutto settentrionali e centrali, vollero mettersi in sintonia con i nuovi tempi. Ma, partendo da un’idea di «stile» della cultura, cittadina o regionale, bisogna limitarsi a segnalare nel sec. XV la Mantova dei Gonzaga e la Ferrara estense in area padana, la Repubblica di Venezia, il ducato dei Montefeltro a Urbino, la Roma di Niccolò V, Pio II e Sisto IV, la Napoli aragonese. Altrove diventano importanti le presenze individuali più che i processi di maturazione autonoma: gli itinerari di L.B. Alberti, di L. Valla, di Piero della Francesca, di educatori come G. Veronese, di scienziati come L. Pacioli. Oppure contano le istituzioni culturali: le università, a Pavia, Padova, Bologna, che continuano a formare i quadri professionali, e le accademie, cioè le nuove sedi del dibattito filosofico e letterario e, in seguito, dei «piacevoli studii» mondani e anche delle attività teatrali, dove gli intellettuali cercano di far valere la loro autonomia.


Il fascino della vita italiana, la sua «dolcezza del vivere» intesa anche come annuncio di un novus ordo, di un secolo aureo, è sentito dovunque in Europa. Prima ancora che da un accordo ideologico e filosofico, del resto impossibile, l’Europa cristiana divisa nelle nazioni è unificata dallo strumento liberatore della rinascita, dalla «critica». Quest’età di L. Valla e di N. Cusano, della voluptas e della docta ignorantia, poi di G. Pontano e di Erasmo, di Lefèvre d’Étaples e di Charles de Bovelles, cioè del naturalismo e del neoevangelismo, della tolleranza e dello scetticismo, infine di N. Machiavelli e di T. Moro, del realismo e dell’utopia, ma anche di Leonardo e di Dürer, dello sperimentalismo e della conversione del pensiero in arte, è la prima età della ragione, il «megaperiodo» (E. Panofsky) che in prospettiva europea, non più italocentrica, conduce all’età dei lumi annunciata già dalla celebre lettera rabelaisiana di Gargantua a Pantagruel.





■ La letteratura volgare


A fronte della cultura umanistica, che fin dagli esordi con Coluccio Salutati e Poggio Bracciolini si dimostra assai fervida, l’immagine della letteratura volgare all’inizio del sec. XV appare un po’ scolorita.

Nella prima metà del secolo il panorama letterario evidenzia grande continuità con la tradizione trecentesca, mostrando tuttavia nella lirica amorosa una sempre maggiore presenza dell’imitazione petrarchesca. Ha inizio infatti nel Quattrocento quel complesso movimento noto come petrarchismo che si svilupperà soprattutto nel secolo XVI. Il fenomeno di «riuso» organico del Canzoniere caratterizzerà massicciamente la poesia del secondo Quattrocento soprattutto fuori della Toscana, realtà in cui si impongono piuttosto le esperienze poetiche di Lorenzo de’ Medici e del Poliziano. Tra gli imitatori quattrocenteschi delle rime petrarchesche vanno ricordati Giusto de’ Conti (1390-1449), Niccolò da Correggio (1450-1508), il Cariteo (1450-1514), il Tebaldeo (1463-1537) e soprattutto Serafino Aquilano (1466-1500), insigne rappresentante di quella che si chiama convenzionalmente «letteratura cortigiana.

Al filone burlesco e realistico, in un clima però assai diverso, è riconducibile il Burchiello (1404-49), che per forza di invenzione e gusto espressivo si impone come il poeta più originale nella Firenze della prima metà Quattrocento. Il filone è ben rappresentato anche sul versante della prosa, dove spiccano la Novella del Grasso legnaiolo e le facezie di Arlotto Piovano (1396 ca - 1484), storielle brillanti suggellate da una battuta spiritosa, mentre i romanzi in prosa di Andrea da Barberino (1370 ca - dopo il 1431) mettono a disposizione di un pubblico non colto la materia dei cicli cavallereschi, la stessa che alimenta con accenti originali i più tardi poemi del Pulci e del Boiardo.

Abbonda di cantari, canzonette e ballate amorose la letteratura popolareggiante profana: l’ampiezza e la relativa uniformità di questa letteratura di tono minore non consentono spesso una facile identificazione delle personalità degli autori, molti dei quali sono, come nel caso del veneziano Leonardo Giustinian (1388-1446), poeti colti inclini a una raffinata utilizzazione di forme e di contenuti aventi il sapore di popolaresca semplicità.

Per la trattatistica, merita una segnalazione il dialogo Della vita civile di Matteo Palmieri (1406-75), che affronta i temi dell’umanesimo civile ma utilizzando lo strumento del volgare per delineare i caratteri del «buon cittadino».

La letteratura di ispirazione religiosa, rappresentata da Feo Belcari (1410-84) e Bernardino da Siena (1380-1444), continua nelle forme tradizionali delle laudi e delle sacre rappresentazioni, e solo nel secondo Quattrocento troverà rinnovato vigore nelle drammatiche e sferzanti Prediche di Gerolamo Savonarola (1452-1498).

Verso la metà degli anni Settanta si verifica una svolta che riannoda la letteratura volgare al suo pubblico. A Firenze, negli ultimi decenni del Quattrocento, si assiste a un’eccezionale fioritura di poesia volgare intorno a Lorenzo il Magnifico (1449-92), poeta egli stesso, determinante in particolare per la fortuna del genere rusticale e per il recupero della poesia stilnovistica in un ambiente influenzato dal neoplatonismo di Marsilio Ficino. Più corposa e realistica è l’ispirazione di Luigi Pulci (1432-84), che pure appartiene alla cerchia medicea e ne testimonia la grande apertura intellettuale e la disponibilità verso un vario sperimentare. Ancor di più spiega la promozione del volgare al rango del latino l’opera di Poliziano (1454-94), bilinguistica senza fittizie preclusioni. Il linguaggio è per lui perfettibile in quanto sperimentazione piuttosto che norma (donde la polemica del ciceronianesimo); è artificio che tende alla natura attraverso la parola. La grammatica non congela la parola in una forma privilegiata (il latino aureo, per esempio, contro l’argenteo), ma aiuta a ricercarla storicamente, nella tradizione antica e in quella moderna dei grandi autori toscani, quando non addirittura nelle «anomalie» che l’uso comporta. Singolare anche il rovesciamento del rapporto latino-volgare in Alberti: latine le opere intrise di autobiografismo, volgari quelle d’interesse pubblico, così come fu volgare il «Certame coronario» da lui indetto a Firenze nel 1441 per ripristinare il prestigio della poesia toscana.

Ma è nell’Italia settentrionale e a Napoli che la lingua letteraria acquisita (il toscano) rivela la massima escursione stilistica, con spinte verso il dialetto e l’espressionismo comico-realistico (per esempio, in Antonio Cammelli, 1436-1502) e controspinte verso l’aulicità rarefatta (nei canzonieri di G. de’ Conti, e poi di Giovan Battista Refrigerio, 1447-91, e N. da Correggio), fino alle neoformazioni mistilingui maccheroniche e pedantesche. L’area più fertile di queste combinazioni è il Veneto: Padova, dove si perpetua una produzione di «frottole» e «mariazi» e dove fa le sue prove la musa maccheronica, e la Venezia del romanzo di Francesco Colonna (1433 ca - 1527); ma anche la Ferrara di Matteo Maria Boiardo (1440 o ’41 - 1494), «primitivo» che disegna il volto di una cultura improntata a ideali di ritorno, tardofeudali, i quali riabilitano – nella commistione romanzesca dell’epos e dell’eros – i valori cortesi e popolari della favolosità e dell’energia eroica. Di rilievo la molteplicità di esperienze nella Napoli aragonese. Masuccio Salernitano (1410 ca - 1475), il maggiore novelliere quattrocentesco, testimonia la permeabilità al modello toscano. Pontano innova i valori intellettuali dell’umanesimo napoletano in senso antiretorico e naturalistico, mentre l’estetismo di Iacopo Sannazaro (1455/56-1530) può produrre in vitro modelli di prosa e poesia profana e sacra, in latino e in volgare, fissarli in una convenzionale elementarità e proprio per questo consegnarli, di là dal rinascimento, alla più resistente tradizione letteraria europea. La sua Arcadia è, per altro, il capostipite del romanzo pastorale.





Gli autori





Alberti Leon Battista (Genova 1404 - Roma 1472) architetto e letterato italiano. Nato da famiglia fiorentina esule, studiò a Padova e a Bologna e visse soprattutto a Roma e a Firenze, prendendo gli ordini ecclesiastici ed entrando al servizio dei papi Eugenio IV e Niccolò V come «abbreviatore» presso la cancelleria papale: un ufficio che gli offrì spesso l’occasione di viaggiare per l’Europa alla ricerca di testi antichi. Le sue teorie sull’architettura (esposte nei 10 libri del trattato De re aedificatoria, 1450) e le sue opere ispirate ai modelli classici (Tempio Malatestiano a Rimini, Palazzo Rucellai a Firenze ecc.) influenzarono profondamente l’arte del rinascimento. Umanista di larghissima cultura, fu anche scultore e musico e si interessò di filosofia, di matematica, di ottica, di questioni grammaticali (sua è la Grammatichetta vaticana, la prima grammatica volgare).


Di rilievo anche la sua produzione più propriamente letteraria. In latino scrisse la commedia giovanile Philodoxeos, che inizialmente attribuì a un antico commediografo, rivendicandone poi la paternità; i dialoghi Intercoenales (raccolti intorno al 1440), che affrontano con spirito ironico i temi morali a lui più congeniali; il romanzo satirico Momus o De principe (tra il 1443 e il 1450), ripreso da Luciano e incentrato sull’analisi critica del potere politico e, più in generale, dei grandi ideali umani. Più importanti, però, le sue opere in volgare: i sonetti di corrispondenza col Burchiello, le elegie e le egloghe, i dialoghi Deifira ed Ecatonfilea, che lasciano trasparire un misoginismo di fondo, e, soprattutto, i trattati Della famiglia (4 libri, 1433-41) e De iciarchia (3 libri, 1468). In una prosa che tende alla compostezza e alla solidità delle costruzioni classiche, e che pure denuncia certo sforzo compositivo, queste opere hanno per tema l’esaltazione degli ideali di sapienza e moderazione e antepongono l’istituto civile ed economico della famiglia, fondato sull’amore e sul giusto desiderio della prosperità, all’istituto dello stato, troppo spesso insidiato dall’invidia e dall’odio. Ma l’ideale etico cui si ispira l’opera di Alberti non si risolve del tutto in quello umanistico dell’equilibrio e della serenità operosa: specialmente nelle Intercoenales e nel Momus si apre a una concezione delle lettere più problematica, inquietante e pessimistica. Consapevole del rigore formale del latino e del suo prestigio culturale, e nonostante ciò persuaso del carattere anacronistico dell’uso di quella lingua, si adoperò a valorizzare il volgare e ad adeguarlo alle esigenze della nuova cultura, tra l’altro riscrivendo in italiano il De pictura (1435) e promuovendo il certame coronario (1441).





Andrea da Barberino (Barberino in Valdelsa 1370 ca - Firenze, dopo il 1431) scrittore italiano. Cantore di piazza, tradusse e rielaborò in prosa italiana, arricchendole di particolari avventurosi e realistici, molte storie dei romanzi cavallereschi francesi: I reali di Francia, Guerin Meschino, Aspramonte, I Nerbonesi, Ugone d’Alvernia, Aiolfo del Barbicone ecc. Calando le leggende carolinge e bretoni in strutture più facili e romanzesche, Andrea da Barberino divenne l’interprete delle esigenze di una società borghese (mercanti, artigiani) esclusa dall’alta cultura ma desiderosa di una propria letteratura narrativa, dalla quale trarre diletto e insegnamento; grazie a tali caratteristiche, la sua opera (soprattutto I reali di Francia e Guerin Meschino) godette di eccezionale popolarità fino al sec. XIX.





Aquilano Serafino, pseudonimo di Serafino Ciminelli (L’Aquila 1466 - Roma 1500) poeta italiano. Trascorsa l’adolescenza a Napoli (dove fu allievo dei musicisti fiamminghi Wilhelm Guarnier e Josquin Desprès), nel 1484 si recò a Roma e qui diventò noto soprattutto come improvvisatore di strambotti, cantore e suonatore di lira. Successivamente fu a Napoli al servizio di Ferdinando d’Aragona e poi, popolarissimo e quasi conteso dalle corti, a Mantova, a Urbino e a Roma, protetto da Cesare Borgia. Lirico cortigiano di grande talento e di vena eccezionalmente facile, lasciò strambotti, sonetti, egloghe, barzellette e frottole (raccolte per la prima volta nel 1502), in cui, con vivissimo gusto per le arguzie e la concettosità, sviluppò motivi per lo più petrarcheschi. Fu anche autore teatrale e attore; tra il 1495 e il ’97 rappresentò a Mantova l’Atto scenico del Tempo (1495), la farsa Rappresentazione allegorica della Voluttà, Virtù e Fama (1495) e l’Atto scenico dell’Oroscopo (1497). La sua poesia fu largamente imitata in Inghilterra da Wyatt e da Surrey ed esercitò un notevole influsso sull’eufuismo, in particolare su Th. Watson.





Arlotto Piovano (Firenze 1396 ca - 1484) nome con il quale è passato alla storia un povero prete della campagna mugellana (Arlotto Mainardi), la cui figura dinoccolata, le cui burle e facezie (ricordate anche dal Magnifico, da Pulci e da Poliziano) furono tramandate da un amico rimasto anonimo nel volume Motti e facezie del Piovano Arlotto (Firenze 1478 e 1485-88). La fresca, vivacissima lingua vernacola in cui il libro è scritto sorregge una varia, arguta descrizione del mondo popolano e artigiano del Quattrocento fiorentino. I Motti e facezie sono l’unica, autentica espressione, nel sec. XV, di una letteratura popolare immediata, non filtrata, cioè, attraverso la tradizione letteraria aulica.





Barzizza Gasparino (Barzizza, Bergamo, 1360 ca - Milano 1431) umanista italiano. Insegnante a Padova, a Pavia e a Milano, ebbe fra i suoi discepoli F. Filelfo, A. Decembrio e forse L.B. Alberti. Grande ammiratore della lingua di Cicerone, curò un’edizione delle sue opere retoriche e, dopo la loro scoperta a Lodi nel 1421, trascrisse e divulgò il De oratore e il Brutus. Lasciò lettere, orazioni, un manuale di Ortographia, che mirava a correggere le deformazioni subite dalla grafia nel medioevo, e un trattato di retorica (De compositione, 1420 ca).





Belcari Feo (Firenze 1410-84) letterato italiano. Uomo di profondo spirito religioso, nonché attivo protagonista della vita civile e politica fiorentina, compose laude spirituali, vite di santi e volgarizzamenti di testi agiografici latini. Scrisse inoltre sacre rappresentazioni, tra cui Abram e Isaac (1449). Ma la sua opera più apprezzata è la Vita del Beato Giovanni Colombini (1449), devota e vivace biografia, scritta in limpida prosa e arricchita con passi delle lettere del santo.





Bernardino da Siena (Massa Marittima 1380 - L’Aquila 1444) predicatore italiano, santo. Della nobile famiglia degli Albizzeschi, francescano, fondò e riformò numerosi monasteri; processato e assolto per due volte dall’accusa di eresia, fu canonizzato nel 1450. Autore di numerosi trattati teologici e sermoni in latino, è noto principalmente per le prediche in volgare: Quaresimale del 1424 e Quaresimale del 1425 (prediche fiorentine raccolte da anonimo e pubblicate postume, rispettivamente nel 1934 e nel 1940); e Prediche volgari (tenute a Siena nel 1427 e pubblicate in 3 voll. dal 1880 al 1888). Soprattutto queste ultime, trascritte con un sistema stenografico da un modesto cimatore di panni, Benedetto di maestro Bartolomeo, rendono il senso della parola immediata, ossia restituiscono un’oratoria adeguata al cuore e alla mente del popolo. Alle folle che accorrevano nel Campo di Siena, Bernardino si rivolgeva per rammentare i doveri del buon cristiano, per toccare problemi concreti e attuali di vita pratica e sociale (la maldicenza, gli odi politici, l’etica della famiglia, i doveri dei mercanti ecc.), con un linguaggio semplice e vivacissimo, arricchito da parabole e novellette e inframmezzato da improvvisi dialoghi.





Boiardo Matteo Maria (Scandiano, Reggio Emilia, 1440 o 1441 - Reggio Emilia 1494) poeta italiano. Di nobile famiglia, rimasto orfano di padre a dieci anni, intorno al 1460 assunse l’amministrazione dei beni familiari, ma le liti patrimoniali con i parenti lo costrinsero a trasferirsi nel 1476 a Ferrara. Qui da Ercole I d’Este ebbe incarichi e onori: dal 1480 al 1483 gli fu affidato il governatorato di Modena, dal 1487 alla morte quello di Reggio Emilia. Il nonno Feltrino Boiardo e lo zio materno Tito Vespasiano Strozzi, umanista e poeta, gli avevano garantito un’educazione letteraria di tipo umanistico, condotta su scrittori latini e volgari; Boiardo la mise precocemente a frutto in un encomio cortigianesco, i Carmina de laudibus Estensium (1463 ca). Nelle 10 egloghe dei Pastoralia (1464), virgiliane per modi e contenuti, già si delinea il gusto pittorico di Boiardo, la tendenza allo scorcio e alla descrizione di paesaggi idillici con sfumature quasi fiabesche. Mere esercitazioni, probabilmente con finalità didattiche, sono invece i volgarizzamenti di Erodoto, Senofonte, Cornelio Nepote, Apuleio. L’esordio poetico in volgare è segnato dal canzoniere, intitolato Amorum libri tres. Ispirato dall’amore per Antonia Caprara, composto e rielaborato dal 1469 al 1476, costituisce il più importante risultato della lirica volgare quattrocentesca. Di calcolata struttura (180 rime divise in 3 libri, che cantano rispettivamente le gioie, le pene e i rimpianti d’amore, comprendenti ciascuno 50 sonetti e 10 componimenti diversi, con gusto compiaciuto di forme metriche meno comuni), ha per referente principale Petrarca; ma spunti e suggerimenti derivano da Giusto de’ Conti come da Virgilio, Orazio, Tibullo. Cifra originalissima del canzoniere è tuttavia, al di là di ogni modello letterario, il decorativismo prezioso e tardo-gotico, innestato su una vivissima sensibilità paesistica, incantata, con felice adesione esistenziale, di fronte alle luci e ai colori della natura. Essenzialmente lirico e immaginifico fu, appunto, il temperamento di Boiardo, sicché le prove drammatiche – quale il Timone, tratto da un dialogo di Luciano e approntato per la corte estense – furono povere di vera tragicità e di qualsiasi vivacità stilistica.


Al poema cavalleresco, un genere seguito con passione e incoraggiamento da Borso ed Ercole d’Este, Boiardo si accinse nel 1476: nel 1482 erano già compiuti i primi due libri, di 29 e 31 canti, dell’Orlando innamorato. Gli impegni amministrativi, forse i tempi mutati, distrassero il poeta dalla continuazione, e la composizione del III libro riprese stancamente per interrompersi alla vigilia della morte, alla stanza 26 del canto IX; da questo punto, qualche decennio dopo, l’Ariosto riprese l’argomento per il suo Orlando furioso. La novità dell’Orlando innamorato rispetto alla tradizione precedente consiste, più che nella raggiunta fusione di motivi dei cicli carolingio e bretone, già sperimentata in testi francesi e italiani del secolo precedente, in una superiore tensione narrativa. Nostalgia per il mondo cavalleresco, gusto dell’avventura e della fiaba, ammirazione umanistica per l’energia, anche fisica, dell’eroe, amore (impersonato soprattutto dalla figura di Angelica, fuggitiva ma concreta immagine di bellezza): questi i motivi che si alternano nel poema, senza che l’uno o l’altro di essi domini sugli altri. Elemento unificatore di una serie interminabile di avventure ed eventi, altrimenti disgregati, è, caso mai, la presenza di veri e propri «luoghi narrativi» della vicenda – gli assedi di Albracca e di Parigi, la ricerca di Angelica –, lungo i quali si coordinano storie, episodi e gesta dei personaggi. Allo stesso modo il flusso inesausto del racconto e la dimensione atemporale del meraviglioso romanzesco riaggregano, conferendole una superiore coesione, la trama polimorfa, perennemente aperta all’inserzione di nuovi elementi. Alla varietà di toni e motivi risponde il plurilinguismo del poema: un «emiliano illustre», duro e vigoroso, svariante dal livello aulico a quello popolare, discusso e respinto a torto dai letterati del Cinquecento, che preferirono leggere l’Innamorato nei rifacimenti in bella forma toscana di F. Berni e, soprattutto, di L. Domenichi.





Bracciolini Poggio (Terranuova in Valdarno, Arezzo, 1380 - Firenze 1459) umanista italiano. Avviato alle lettere da Coluccio Salutati, amico e corrispondente di L. Bruni e di N. Niccoli, nel 1403 divenne abbreviatore apostolico a Roma e poi, come segretario apostolico, fu al concilio di Costanza (1414-18) con l’antipapa Giovanni XXIII. Trasse occasione dal suo ufficio per numerosi viaggi alla ricerca di codici antichi; a lui si deve, infatti, la scoperta di molte orazioni di Cicerone (due a Cluny nel 1415 ca e sette a Langres nel 1417), delle Institutiones oratoriae di Quintiliano (a San Gallo nel 1416-17), del De rerum natura di Lucrezio, delle Silvae di Stazio, delle Puniche di Silio Italico. Perso l’incarico per la deposizione di Giovanni XXIII, dal 1418 al 1422 dimorò in Inghilterra; poi fu di nuovo a Roma e, dal 1453 al 1458, a Firenze come cancelliere della repubblica.


In Bracciolini, spirito inquieto, arguto, polemico, talora francamente iroso, seguace della morale attiva dell’umanesimo fiorentino, è tuttavia avvertibile una vena nuova di pessimismo; non tanto nei dialoghi De avaritia (1428-29) e Contra hypocritas (1448), quanto nel De infelicitate principum (1440), nel De varietate fortunae (1448) e nel De miseria humanae condicionis (1455). Oltre alle Historiae florentini populi (1454-59), volgarizzate dal figlio Iacopo, ha lasciato vigorose «invettive» (famose quelle contro L. Valla), un vivace epistolario e un Liber facetiarum (motti, facezie e novellette composte fra il 1438 e il 1452), in cui il suo uso sicuro della lingua latina, modellato sull’esempio ciceroniano, assume modi, forme e ritmi narrativi vicini alla lingua parlata fiorentina. Come umanista, Bracciolini sostenne una filologia che è più passione e partecipazione che tecnica e metodo; a lui va inoltre riconosciuto il merito di aver creato un tipo di scrittura libraria, quella «umanistica», che subito si impose e caratterizzò anche esteriormente i prodotti della nuova cultura.





Bruni Leonardo, detto anche Leonardo Aretino (Arezzo 1370 ca - Firenze 1444) umanista italiano. Educato nella scuola fiorentina di C. Salutati e M. Crisolora, cominciò nel 1405 la carriera dei pubblici uffici nella Roma di Innocenzo VII. Dopo il concilio di Costanza (1414), cui partecipò al seguito dell’antipapa Giovanni XXIII, si trasferì definitivamente a Firenze (1415) e tenne l’alta carica di cancelliere della repubblica dal 1427 alla morte. Umanista di profonda cultura, consapevole del significato civile dell’impegno letterario, fu tra i più insigni scrittori in latino del suo tempo, soprattutto come traduttore dal greco di Platone (Fedone, 1405; Gorgia, 1409; Fedro, 1424; Apologia, 1424) e di Aristotele (Ethica ad Nicomachum, 1416-17; Economici, 1420-21; Politica, 1435-38). Ma l’opera sua più importante è costituita dalle Historiae florentini populi in 12 libri, iniziate nel 1414 e concluse con il Rerum suo tempore gestarum commentarius (dal 1378 al 1440). L’opera, tesa all’esaltazione della libertà di Firenze e all’affermazione del suo ruolo egemonico in Italia (concetti già prefigurati da Bruni nella Laudatio florentinae urbis, 1401-03), rivela un metodo storiografico fondato sul confronto dei documenti e sulla rinuncia a ogni interpretazione provvidenzialistica. Impegnato nella rivalutazione del volgare, Bruni scrisse una Vita del Petrarca (1436) e una Vita di Dante (1436): più importante la seconda, in cui è riconosciuta la grandezza della poesia dantesca e la validità della lingua nuova di fronte alle antiche lingue classiche. Tra le altre opere latine, si ricorderanno l’epistolario (Epistolarum libri VIII, postumo, 1741), i due Dialogi ad Petrum Paulum Histrum (1401-06), indispensabili per capire la fortuna umanistica di Dante, Petrarca e Boccaccio, e il trattato De interpretatione recta, originale dissertazione sulla coincidenza fra eloquenza e filosofia.





Burchiello pseudonimo di Domenico di Giovanni (Firenze 1404 - Roma 1449) poeta italiano. Figlio di un legnaiolo, esercitò la professione di barbiere; nella sua bottega convenivano pittori, poeti, ma anche molti cittadini antimedicei, e per questo, nel 1434, il Burchiello andò esule a Siena. Imprigionato più volte per reati comuni, nel 1445 si recò a Roma per riaprire bottega; qui morì nella più squallida miseria. Poetare alla burchia significò presto comporre sonetti (per lo più caudati) di bizzarra fattura, in cui le parole e le immagini si susseguono e s’incalzano senza un nesso apparente; ma forse i contemporanei poterono avvertire, dietro l’accumulo e le strane combinazioni, riferimenti ormai perduti. I sonetti del Burchiello e dei suoi seguaci (raccolti purtroppo in un’edizione inattendibile, sia dal punto di vista testuale sia da quello attributivo: Sonetti del Burchiello, del Bellincioni e d’altri poeti fiorentini alla burchiellesca, 1757) risultano, al di là del gioco, dell’assurdo e del gratuito, la testimonianza vivacissima ed estrema di come la poesia del primo Quattrocento cercasse nuove forme, con ampia libertà psicologica, ma con attenzione inesausta verso la tradizione. Poesia popolare, dunque, quella burchiellesca, ricca di significato storico, e ascoltata e imitata, fra l’altro, da uomini di cultura, architetti, pittori ecc. (per esempio Alberti) assai rappresentativi della Firenze quattrocentesca. La strampalata ricchezza dei sonetti del Burchiello non fu, insomma, un episodio breve, ma trovò vasta fortuna e diede vigore a una tradizione antipetrarchesca di grande importanza per la ricerca espressiva in volgare.





Cammelli Antonio, detto il Pistoia (Pistoia 1436 - Ferrara 1502) poeta italiano. Visse alla corte di Ferrara e a Isabella d’Este dedicò 533 Sonetti faceti (postumi, 1884) alla maniera del Burchiello, preceduti da un «dialogo dei morti» di tipo lucianeo: in essi hanno larga parte la politica e la storia, che, tramutata in cronaca, è variamente rivissuta in un linguaggio satirico. La sua tragedia Pamphila (1499) è un rifacimento della novella boccacciana di Guiscardo e Ghismonda (Decameron, IV, 1).





Cariteo Benedetto Gareth detto il (Barcellona 1450 ca - Napoli 1514) poeta italiano. Di origine spagnola, amico di Pontano e Sannazaro, ebbe a Napoli incarichi pubblici dalla corte aragonese. È noto il suo canzoniere Endimione (1506), composto di poesie d’amore per una donna denominata Luna e di poesie di argomento storico e politico, in cui, nonostante i limiti del petrarchismo, riesce a creare tonalità intensamente liriche o drammatiche attraverso un linguaggio intessuto di citazioni virgiliane e ovidiane.





Colonna Francesco (Venezia 1433 ca - 1527) umanista italiano. Domenicano, il suo nome resta legato a una fortunatissima opera allegorica in prosa, l’Hypnerotomachia Poliphili (a lui attribuita sulla base di un acrostico contenuto nel testo), che uscì nel 1499 per i tipi di Aldo Manuzio e col corredo di 168 xilografie anonime, probabilmente di scuola mantegnesca. L’opera, che è suddivisa in due parti, un viaggio allegorico e una tenue storia d’amore, è infoltita e amplificata da continui riferimenti a un materiale erudito e raffinato: dalla musica all’archeologia, dall’astrologia all’alchimia, all’arte figurativa ecc. Alla varietà dei contenuti e dei concetti, e a una realtà più sognata che descritta, corrisponde uno stile assai complesso, suadente, artificiale e mirifico, che ingloba i lessici e le immagini delle tradizioni più diverse in una struttura sintattica opulenta e mai paga di soluzioni combinatorie.





Conti Giusto de’ (Roma ? 1390 ca - Rimini 1449) poeta italiano. Giureconsulto, visse a Bologna e alla corte dei Malatesta. Nel suo canzoniere, raccolto nel 1440 col titolo La bella mano e molto noto fino a tutto il ’700, fissò alcune costanti dell’imitazione petrarchesca.





Correggio Niccolò Postumo da (Ferrara ? 1450-1508) poeta italiano. Imparentato con gli Estensi, fu al loro servizio. Lasciò un ricco canzoniere petrarchesco, il poemetto Psiche e la Fabula di Cefalo (1487), che è il secondo dramma in volgare della letteratura italiana dopo l’Orfeo di Poliziano.





Cortesi o Cortese, Paolo (Roma 1465 - Castel Cortesiano, San Gimignano, 1510) letterato italiano. Discepolo di Pomponio Leto e scrittore apostolico sotto Alessandro II e Paolo III, è noto soprattutto per una polemica sostenuta con Poliziano, nella quale si mostrò rigido assertore del ciceronianismo. Tra le sue opere: i dialoghi De hominibus doctis (1489), rassegna critica di scrittori latini del Tre e Quattrocento, e De cardinalatu (1510), un trattato di comportamento che delinea con efficacia la figura del cardinale-principe tipica del primo rinascimento.





Ferrariis Antonio de’, detto il Galateo (Galatone, Lecce, 1444 - Lecce 1517) letterato italiano. Segretario degli Aragona, fece parte dell’Accademia Pontaniana. Fra le sue opere si ricorda il dialogo Heremita, satira contro la corruzione degli istituti ecclesiastici.





Ficino Marsilio (Figline Valdarno 1433 - Careggi, Firenze, 1499) filosofo e umanista italiano. Studiò grammatica e retorica a Firenze e a Pisa; fu protetto da Cosimo de’ Medici che gli donò una villa a Careggi, divenuta, a partire dal 1474, luogo di riunione dell’Accademia fiorentina. Tradusse in latino tutto Platone (1462-68), Plotino (1492), Porfirio, Dionigi l’Areopagita e il Corpus hermeticum. Affermò che esiste una continuità di fondo tra pensiero platonico e cristianesimo, nel senso di una progressiva rivelazione di Dio attraverso il Logos, e s’impegnò in una loro conciliazione che rappresentasse il superamento dell’aristotelismo e della scolastica medievale. Nei suoi trattati (De voluptate, 1457; De christiana religione, 1474; Theologia platonica de immortalitate animorum, 1482; De vita, 1489) polemizzò contro il naturalismo di stampo aristotelico e contro i poeti, incapaci di andare oltre un’interpretazione passiva della natura e della materia e di scorgere le verità che si nascondono dietro le «favole» degli antichi. Il suo pensiero influenzò enormemente la cultura umanistica e rinascimentale, in particolare la ricca trattatistica dell’amor platonico e le nuove forme di lirica amorosa.





Filelfo Francesco (Tolentino, Macerata, 1398 - Firenze 1481) letterato italiano. Appreso il greco a Costantinopoli, insegnò a Firenze e poi a Pavia e a Milano. Polemista irriducibile e cortigiano spregiudicato, fu coinvolto in aspre lotte tra fazioni politiche e letterarie. Il suo merito principale è quello di aver contribuito a diffondere la cultura umanistica nell’ambiente lombardo. Tra le sue opere in latino si ricordano: le Satyrae (1448) e le Odae (postume, 1498), il poema incompiuto Sphortias (composto fra il 1450 e il 1473, in lode di Francesco Sforza e modellato sull’Iliade), lo zibaldone in distici De iocis et seriis (composto fra il 1458 e il 1465), il trattato De morali disciplina (cominciato nel 1473 e troncato dalla morte). Tradusse dal greco (Lisia), e in greco scrisse epigrammi ed epistole; in volgare commentò Dante, mettendone in risalto il magistero letterario e, in particolare, quello linguistico.





Flavio Biondo nome umanistico di Biondo Biondi (Forlì 1392 - Roma 1463) umanista e storico italiano. Esule da Forlì nel 1423, ebbe occasione di stringere amicizia con Guarino Veronese a Ferrara; fu poi a Venezia e, dal 1432, a Roma, dove nel 1433 divenne segretario apostolico ed ebbe importanti incarichi diplomatici. Nel 1453, alla notizia della caduta di Costantinopoli, scrisse il De expeditione in turchos, esortazione ai principi perché intervenissero a difesa della cristianità. Nel De verbis romanae locutionis (1435) sostenne la sostanziale unità del latino, contro la tesi di L. Bruni, secondo il quale nella Roma antica sarebbe esistita una sorta di bilinguismo (lingua dei dotti e lingua del popolo, da cui poi sarebbe nato il volgare). Diede come storico la prima illustrazione sistematica dell’età medievale italiana ed europea, dalla caduta dell’impero romano fino alla metà del sec. XV: essa confluì nei 32 libri delle Historiarum ab inclinatione Romanorum decades (1453), in cui la tesi umanistica della funzione propedeutica della storia gli consente di superare ogni atteggiamento moralistico e ogni concezione provvidenzialistica. Scrisse anche i 3 libri della Roma instaurata (1446), una ricerca topografica proseguita e ampliata poi nell’Italia illustrata (1448-53); e i 10 libri della Roma triumphans (1457-59).





Gemisto Pletone Giorgio (Costantinopoli 1355 ca - Peloponneso 1450) umanista bizantino. Trasformò il cognome Gemisto (che significa «pieno») in quello di Pletone, di uguale significato, ma che richiama intenzionalmente il nome di Platone. Venuto in Italia con G. Bessarione e altri dotti bizantini, al tempo del concilio di Ferrara (1438), Gemisto Pletone visse soprattutto a Firenze, ispirando a Cosimo de’ Medici la fondazione dell’Accademia platonica. Figura centrale nella storia dell’umanesimo italiano, esaltò e fece conoscere il pensiero di Platone, dando origine alla celebre contesa fra platonici e aristotelici (Sulle differenze fra Platone e Aristotele, 1449).





Giustinian Leonardo (Venezia 1388-1446) letterato italiano. Fu membro e capo del consiglio dei dieci, poi procuratore di San Marco. Autore di Epistolae in latino, di orazioni e di traduzioni dal greco, è celebre per le Canzonette e per gli Strambotti, la cui diffusione a stampa è documentata dal 1474 in poi. Questi componimenti (musicati dallo stesso Giustinian) piacquero e furono imitati a tal punto che le canzonette esemplate sul loro modello furono dette anche «giustiniane»: la loro originalità consiste nella fusione del tono popolare con una lingua colta ed elegante, lontana, nel lessico e nella sintassi, sia dalla koinè padana sia dal processo di toscanizzazione.





Guarino de’ Guarini detto Guarino Veronese (Verona 1370 ca - Ferrara 1460) umanista italiano. Allievo a Padova di Giovanni di Conversino da Ravenna, fu con M. Crisolora a Costantinopoli; poi a Firenze, a Venezia e infine a Ferrara, dove ebbe a discepolo Leonello d’Este e tenne una celebre scuola. Maestro ed educatore tra i maggiori del rinascimento, estraneo a ogni moralismo, si fece assertore di una pedagogia tesa a realizzare l’ideale di un letterato onesto, socievole, che fa uso della propria dottrina per promuovere il benessere pubblico. Fu scrittore eruditissimo, traduttore dal greco di parecchie vite di Plutarco e di tutto Strabone. Importante il suo Epistolario, ricco di notizie sulla sua attività e su quella di altri umanisti.





Landino Cristoforo (Firenze 1424 - Pratovecchio 1498) umanista italiano. Insegnante allo Studio fiorentino dal 1458 e maestro del Magnifico, di Ficino e di Poliziano, in gioventù si provò nella poesia (Xandra, 1443-58), per dedicarsi poi a studi filosofici e letterari, impostati con una angolazione soprattutto stilistica e retorica che lo estraniò dai nuovi sviluppi della filologia. La sua opera più interessante sono le Disputationes Camaldulenses (1472-73), dialoghi in quattro libri che, dopo aver svolto i temi della vita contemplativa e attiva e del sommo bene, propongono una lettura allegorica dell’Eneide. Altre opere di Landino sono il De anima (1471), un volgarizzamento della Naturalis historia di Plinio (1476) e importanti commenti latini a Orazio (1482) e a Virgilio (1488). Sostenitore del volgare e della cultura che in esso si esprimeva, nel Comento sopra la Comedia (1481), che godette di vasta fortuna editoriale per tutto il Cinquecento, rivendicò la centralità linguistica e culturale di Firenze e il primato di Dante all’interno della nuova tradizione letteraria.





Leto Giulio Pomponio (Diano, Lucania, 1428 - Roma 1497) umanista italiano. Discepolo a Roma di L. Valla e di Pietro Oddo, fondò nel 1465 l’Accademia Romana che, in nome di ideali classicisti rivissuti col gusto della spettacolarità (e spinti talora fino al ripristino di riti pagani), fu luogo d’incontro fra eruditi, archeologi e letterati. Nel 1468, accusato di congiurare contro Paolo II con tutti i componenti dell’Accademia, venne processato e incarcerato in Castel Sant’Angelo. Di nuovo in libertà nel 1469, ottenne da Sisto IV di poter riorganizzare l’Accademia. Nel 1472 accompagnò a Mosca, in legazione, Sofia Paleologa (il «viaggio scitico», secondo la sua definizione). La fama di grande erudizione che godette fra i contemporanei non è sufficientemente suffragata dalle opere pervenuteci: commenti a Virgilio e a Quintiliano, studi di archeologia, grammatiche latine e un Compendio di Cesari romani e bizantini (postumo, 1499).





Loschi Antonio (Vicenza 1368-1441) letterato e diplomatico italiano. A capo della cancelleria milanese dal 1398 al 1404, sostenne la politica viscontea, scrivendo fra l’altro, intorno al 1397, una celebre Invectiva in florentinos, alla quale rispose polemicamente C. Salutati (che pure lo considerava suo discepolo ideale) con un’altra Invectiva (1397-1403). Letterato aperto alla nuova cultura umanistica, amico di L. Bruni (che gli dedicò la traduzione del Fedro platonico), fu autore di Epistolae metriche di argomento per lo più politico e di un commento retorico a 11 orazioni di Cicerone (Inquisitio), con cui si aprì la stagione ciceroniana dell’umanesimo. Notevole anche la sua tragedia Achilles (composta intorno al 1390 e pubblicata nel 1843), primo esempio di teatro senechiano-mitologico.





Manetti Antonio di Tuccio (Firenze 1423-97) architetto, matematico e letterato italiano. Studioso di Dante, trascrisse la Commedia, illustrando con disegni l’architettura dell’Inferno. Tra le sue opere (pubblicate nel 1887) si ricorda la Vita di Filippo Brunelleschi, cui molto attinse G. Vasari; a questo testo è allegata una redazione in prosa di La novella del Grasso legnaiuolo, che la critica attribuisce a Manetti con qualche riserva. Riprendendo e ampliando in chiave psicologica un motivo già più volte trattato in prosa e in versi, l’autore racconta una burla che all’inizio del secolo Brunelleschi organizza e conduce in prima persona a spese di un amico legnaiolo, al quale toglie e poi restituisce la sua pubblica identità. La beffa svolge una serrata argomentazione in lode dello straordinario ingegno dell’architetto, ma, per il rilievo che acquista nella mente della vittima, si risolve umanisticamente in un gioco inquietante tra ragione e follia e in una bizzarra testimonianza narrativa di «relativismo» della coscienza.





Masuccio Salernitano soprannome di Tommaso Guardati (Sorrento o Salerno 1410 ca - Salerno 1475) narratore italiano. Di nobile famiglia, partecipò alla vita della corte aragonese e fu in relazione con G. Pontano. Dopo il 1463 si stabilì a Salerno come segretario del principe Roberto di Sanseverino. L’unica sua opera è il Novellino, una raccolta di 50 novelle divisa in 5 parti, pubblicata postuma, nel 1476, dal tipografo e scrittore napoletano Francesco Del Tuppo. Ciascuna novella è suddivisa in argomento, esordio (cioè la lettera dedicatoria), narrazione vera e propria e commento finale: impostazione destinata, nel corso del Cinquecento, ad alternarsi alla «cornice» boccaccesca e ad avviare strutture più libere e mosse, in una serie progressiva di varianti che partono da M. Bandello e culminano nelle raccolte secentesche. Rispetto ai modelli del Trecento il Novellino mostra anche una notevole autonomia tematica, movimentando la materia e i toni con abili passaggi dalle scene fosche e tragiche a quelle grottesche, a quelle festose e comiche. Talora l’animus polemico (il feroce anticlericalismo, il misoginismo) è aduggiato da un grave moralismo, cui corrisponde un linguaggio monotono, irto di arcaismi e di non congeniali forme toscane; ma là dove prevale l’invenzione narrativa, lo stile s’impregna di umori bizzarri e popolareschi, colorandosi di vivaci espressioni dialettali che fissano icasticamente personaggi e situazioni.





Medici Lorenzo de’, detto il Magnifico (Firenze 1449-92) uomo politico e letterato italiano. Figlio di Piero di Cosimo e di Lucrezia Tornabuoni, seguì, adolescente, le lezioni di G. Argiropulo, di M. Ficino e di C. Landino. Fu amico di L. Pulci; amò e cantò Lucrezia Donati. Nel 1469, morto Piero, assunse il governo di Firenze, consolidando la signoria con abili riforme costituzionali fondate su un accorto compromesso con le istituzioni democratiche preesistenti (formalmente conservate e anzi valorizzate, in realtà esautorate e svuotate di ogni libertà e autonomia decisionale). Dopo la partecipazione alla guerra veneto-ferrarese (1482-84) e l’intervento risolutore nella congiura dei baroni (1485-86), Lorenzo raggiunse il culmine della sua fortuna politica e divenne il supremo moderatore dei conflitti fra la Napoli aragonese, la Milano sforzesca e la Roma di Innocenzo VIII e, più in generale, fra tutti gli stati italiani. Protettore di artisti, filosofi e letterati, si fece promotore della notissima Raccolta aragonese, un’antologia della lirica italiana inviata a Ferdinando d’Aragona nel 1476.


Lorenzo fu egli stesso scrittore eclettico e fecondo (i suoi scritti, spesso non datati, sono a volte di attribuzione incerta). Le prove anteriori al 1467-70 attestano la straordinaria facilità con cui seppe aderire alle tendenze più diffuse nella letteratura di trattenimento di quell’epoca: dalla narrativa di tipo boccaccesco nelle due novelle Giacoppo e Ginevra, alla lirica petrarchesca (il nucleo giovanile delle Rime) e, soprattutto, al componimento comico-realistico che ha per modello Pulci; è su quest’ultima linea che si collocano i poemetti L’uccellagione di starne e Simposio (noto anche col titolo I beoni) e l’ammirevole, pungente idillio rusticale – la cui paternità laurenziana è però ancora discussa – La Nencia da Barberino, pervenuto in quattro redazioni, in cui si finge che il contadino Vallera tessa le lodi ingenue e corposamente realistiche della sua Nencia.

La produzione posteriore al 1470 appare invece fortemente segnata dall’influsso di Marsilio Ficino. Aspirazione a Dio e rigida condanna dei beni mondani caratterizzano il dialogo filosofico Altercazione, i 7 Capitoli religiosi, il Comento, d’ispirazione neoplatonica, a 41 sonetti d’amore – strutturalmente e stilisticamente connesso alla prosa dantesca della Vita nuova e del Convivio – e il secondo nucleo delle Rime, in cui gli schemi stilnovistici vengono piegati ad aggraziata compostezza rinascimentale.

Posteriore al 1484 è infine un ultimo gruppo di opere, dove il gusto aristocratico della separazione della letteratura dalla vita cede il posto a un realismo più maturo e complesso di quello dei poemetti burleschi giovanili, più profondamente solcato da una nota di malinconia, sensibile soprattutto nella pensosa conclusione del poemetto rusticale e classicheggiante Corinto, nelle meste pene amorose dell’idillio ovidiano Ambra, in alcuni momenti del poema bipartito Selve d’amore (due serie di 32 e 142 strambotti), tutte opere nelle quali è notevole l’influsso di Poliziano. Questa malinconia riaffiora anche nella sacra Rappresentazione di san Giovanni e Paolo (rappresentata nel 1491), un lavoro concepito per secondare il gusto del pubblico fiorentino e che può stare sullo stesso piano di altre opere non datate, anch’esse destinate al popolo, come le Laudi (9 di sicura attribuzione), le Canzoni a ballo (una trentina), i licenziosi Canti carnascialeschi. Fra questi ultimi è giustamente celebre la Canzona a Bacco che, animata da un ritmo facile e incalzante in cui si concreta musicalmente l’invito a godere del tempo che fugge, esprime in realtà, nel modo più intenso, il vivo sentimento dell’inquietudine e della precarietà.

Nella molteplicità e contraddittorietà dei suoi atteggiamenti psicologici e artistici (mai innalzati a compiuto capolavoro) l’opera di Lorenzo riflette esemplarmente i caratteri dell’umanesimo fiorentino del secondo Quattrocento: un’età e una civiltà in cui convivono e operano un Ficino e un Pulci, un Pico e un Poliziano, in cui s’incrociano e si scontrano interessi terreni e tensioni contemplative, e si delineano sempre più nettamente l’inquieta sfiducia nella «virtù» umana e la tendenza a cercare rifugio nella fede, nell’arte, nella cultura.





Niccoli Niccolò (Firenze 1364-1437) letterato italiano. Dedito interamente allo studio dell’antichità, fu collezionista e bibliofilo (sotto la sua guida P. Bracciolini realizzò un’innovazione di eccezionale valore: l’adozione della scrittura umanistica per eccellenza, la minuscola carolina). Anche se non ci restano sue opere, le citazioni continue della sua attività e del suo pensiero reperibili nelle epistole e nei trattati coevi (Niccoli è, fra l’altro, la figura centrale dei Dialoghi ad Petrum Paulum Histrum di L. Bruni) lo individuano come esponente di un umanesimo classicistico ed elitario, insofferente tanto della cultura medievale quanto degli sviluppi della letteratura volgare.





Palmieri Matteo (Firenze 1406-75) uomo politico e letterato italiano. In stretti rapporti con L. Bruni, C. Marsuppini e A. Traversari, fu autore di numerose opere in latino e in volgare, fra cui una Historia florentina o Annales (cominciata nel 1432) e il poema in terzine La città di vita (terminato nel 1464), a imitazione della Commedia dantesca e ispirato alle dottrine neoplatoniche. Di notevole interesse, per la vivacità e la lucidità della tensione civile, è il dialogo in quattro libri Della vita civile, scritto intorno al 1433 in volgare (in polemica con gli amici umanisti, che usavano solo il latino) e pubblicato postumo nel 1529. Rifacendosi allo schema boccacciano ormai canonico, l’autore immagina che tre giovani dotti (riunitisi nella casa di campagna dei Palmieri per sfuggire alla peste fiorentina del 1430) discutano dell’educazione del cittadino.





Panormita Antonio Beccadelli, detto il (Palermo 1394 - Napoli 1471) umanista italiano. Allievo di G. Barzizza a Padova, fondò a Napoli l’accademia «Porticus Antoniana», detta poi Pontaniana in onore del suo maggiore poeta, G. Pontano. La sua opera principale è l’Hermaphroditus (1425), una raccolta di ottanta epigrammi in latino che rinnovano l’erotismo spregiudicato e disinvolto di Catullo e Marziale. Si ricordano anche le Epistolae gallicae, le Epistolae campanae (pubblicate postume, nel 1474) e il De dictis et factis Alphonsi regis.





Piccolomini Enea Silvio (Corsignano d’Oria, ora Pienza, Siena, 1405 - Ancona 1464) umanista italiano, papa col nome di Pio II. Dotato di profonda cultura umanistica (fu allievo di M. Sozzini e, forse, di F. Filelfo, e amico di P. Bracciolini, L. Bruni, Guarino Veronese e del Panormita), prese parte al concilio di Basilea come segretario del cardinale Capranica: di qui i tre libri De gestis basileensis concilii (1440), le cui tesi conciliari furono poi sconfessate nell’epistola De rebus Basileae gestis stante vel dissoluto concilio (1450) e nella bolla Execrabilis (1460). Nel 1442 ricevette la corona poetica da Federico III ed entrò nella cancelleria imperiale di Vienna, dove restò fino al 1444. Sono di quell’anno un romanzo passionale, la fortunata Historia de duobus amantibus (in forma di lunga epistola all’amico M. Sozzini), la commedia di stampo e lessico plautino Chrysis, il De curialium miseriis: opere la cui spregiudicatezza non nasconde, specialmente nell’Historia, un fondo di amara malinconia; del 1446 il De ortu et authoritate romani imperii, esortazione rivolta ai potenti di un’Europa divisa e in difficoltà contro l’avanzata dei Turchi. Presi gli ordini sacri nel 1447 e nominato vescovo di Trieste e poi di Siena (1450), nel 1452 sostenne la necessità di una crociata, bandita dal papa l’anno successivo. Continuò intanto la sua produzione umanistica con l’Historia Federici III imperatoris (terminata poco prima del 1458) e con un’incompiuta Cosmographia (1461) in 3 parti, rispettivamente De ritu, situ, moribus et conditione Germanorum, De Europa e De Asia. Eletto papa nel 1458, non abbandonò la letteratura, rivelandosi memorialista elegante e incisivo con un’autobiografia priva di reticenze, nonostante il fine autoapologetico: i Commentarii rerum memorabilium quae temporibus suis contigerunt, pubblicati solo nel 1584 da F. Bandini Piccolomini, arcivescovo di Siena, che li rimaneggiò profondamente anche sotto l’aspetto stilistico e li presentò come opera di G. Gobellino (italianizzazione del nome del copista austriaco Joh. Göbelin, autore di un codice miniato dei Commentarii). Nonostante l’impegno e le risorse profusi nella costruzione di Pienza, l’idea di fondo del suo pontificato rimase la crociata. La bandì solennemente a Mantova nel 1459 e morì quando, da Ancona, si accingeva a guidarla personalmente, dopo aver tentato, con una lettera di interesse e significato straordinari (Epistola ad Mahometem, 1460), di risolvere pacificamente il problema turco invitando alla conversione lo stesso Maometto II e promettendogli la corona imperiale.





Pico della Mirandola Giovanni (Mirandola, Modena, 1463 - Firenze 1494) filosofo e umanista italiano. Conte, signore di Mirandola e Concordia, compì gli studi a Ferrara, Bologna, Pavia e Padova, stringendo amicizia con F. Beroaldo il Vecchio e coltivando lo studio delle lingue e del pensiero ebraico e arabo. Si stabilì poi a Firenze, dove, in buoni rapporti col Magnifico, si aprì alla poesia, al platonismo ficiniano e, con la scoperta dei libri cabalistici, a una visione del mondo insieme appassionata e affascinante, fondata sul rapporto mistero-rivelazione. Nel corso del 1486 concepì ed elaborò il disegno di radunare a Roma, a sue spese, un concilio di dotti impegnati a discutere la possibilità di una mediazione tra le varie teorie filosofiche e religiose: a tal proposito pubblicò una serie di tesi (Conclusiones, 1486), dalla discussione delle quali avrebbe dovuto prendere le mosse il convegno. Lo scritto fu condannato dalla chiesa; Pico della Mirandola si difese con un’Apologia ma dovette, anche se per breve tempo, scontare il carcere in Francia, dove era fuggito. Tornato a Firenze nel 1488, subì sempre più intensamente l’influsso di Savonarola, che aveva conosciuto forse a Ferrara nel 1479 e in favore del quale si era adoperato più volte. Pico della Mirandola fu autore di mediocri Sonetti (stampati, in parte, nel 1494) in latino e in volgare, e rivelò il suo genio negli scritti filosofici: l’Oratio de hominis digitate (La dignità dell’uomo), compiuta nel 1486 ma edita postuma, nei due volumi delle opere curati dal nipote Gian Francesco nel 1496; l’Heptaplus (1489), un commento al Genesi in chiave allegorico-cabalistica; il De ente et uno (1492) e le Disputationes adversus astrologiam divinatricem (1494), importanti soprattutto per il rilievo dell’impianto metodologico. Tema centrale della filosofia pichiana è l’esaltazione dell’uomo, della sua capacità e libertà di partecipare sia della natura inferiore, animale, sia di quella superiore, divina: posizione di privilegio che lo fa essere «microcosmo» rispecchiante l’infinità e complessità del «macrocosmo». Figura complessa di pensatore preoccupato di evitare contrapposizioni frontali tra aristotelismo e platonismo e, più in generale, tra resistenze medievali e istanze umanistiche, Pico della Mirandola portò nel circolo di Ficino un’inquietudine nuova e un ardore mistico-culturale che anticipavano notevoli aspetti del pensiero cinquecentesco.





Poliziano Agnolo Ambrogini, detto il (Montepulciano 1454 - Firenze 1494) poeta italiano.


■ La vita e le opere. Figlio del notaio Benedetto di Nanni, ucciso per vendetta nel 1464, il giovane Agnolo Ambrogini (che più tardi si farà chiamare Poliziano dal nome latino della sua città natale) si trasferì quattordicenne a Firenze. Discepolo, tra il 1469 e il 1474, di celebri maestri come C. Landino, M. Calcondila, G. Argiropulo e M. Ficino, si distinse subito per precocità d’ingegno. Dopo appena un anno di studi regolari, s’accinse a continuare la versione latina dell’Iliade, iniziata da Carlo Marsuppini nel 1454 e lasciata interrotta al I libro; Poliziano la portò avanti fino al V, e già nel 1470 era in grado di inviare il II a Lorenzo de’ Medici, come prova della sua preparazione e come pretesto per offrirgli i propri servigi e chiederne la munifica protezione. Lorenzo gli aprì il suo palazzo e la sua biblioteca nel 1473, e nel 1475 gli affidò l’educazione del figlio Piero. Il lavoro nella cancelleria medicea e l’impegno nella traduzione non esaurivano però la sua attività: negli anni tra il 1473 e il 1478 egli compose epigrammi in latino e in greco, odi ed elegie latine (la più famosa, per la morte della gentildonna Albiera degli Albizzi, In Albieram Albitiam puellam formosissimam morientem, risale al 1473), l’estrosa Sylva in scabiem (1475, un poemetto di oltre 350 esametri che descrive la sintomatologia e la natura della scabbia), rime toscane, una raccolta di Detti piacevoli e soprattutto le incompiute Stanze cominciate per la giostra del magnifico Giuliano di Piero de’ Medici (1475-78). Nel 1475-76 scriveva, a nome del Magnifico, l’Epistola a Federico d’Aragona, premessa a quell’antologia di poeti volgari che va sotto il nome di Raccolta aragonese.

La congiura dei Pazzi e la morte di Giuliano (sulla quale, nel 1478, scrisse il Pactianae coniurationis commentarium, sallustiano per stile e argomentazioni), la successiva guerra con Sisto IV e Ferdinando I di Napoli, e, più ancora, i contrasti sorti con Clarice Orsini, moglie di Lorenzo, circa l’educazione di Piero, guastarono i rapporti di Poliziano col suo mecenate. Allontanato da Firenze nel 1479, peregrinò per l’Italia settentrionale, finché si fermò presso il cardinale Federigo Gonzaga, a Mantova, dove probabilmente, nel 1480, compose per una festa di corte la Fabula di Orfeo. Sono, questi, gli anni in cui ebbe modo di confrontarsi con i rappresentanti dell’umanesimo veneziano (Ermolao Barbaro in particolare), e di accostarsi all’Aristotele della Poetica, maturando quella concezione nuova della filologia (autonoma dai vincoli retorici connessi al platonismo ficiniano e incentrata su una rigorosissima critica dei testi e sulla consapevolezza del valore storico della lingua) che doveva fare dell’umanesimo del Poliziano un «umanesimo della parola» (Branca).

Nello stesso 1480 Poliziano si riconciliò con Lorenzo, ma non fece più parte della cerchia degli intimi di casa Medici e lasciò la segreteria per la cattedra di eloquenza latina e greca nello Studio fiorentino. Da quel momento si dedicò soprattutto all’attività filologica, i cui frutti sono raccolti nella Miscellaneorum centuria prima (1480), e, riscoperta negli anni ’60 di questo secolo, nell’incompiuta Centuria secunda (opere che aprirono alla filologia e, più in generale, alla letteratura italiana la strada della saggistica); nelle prolusioni in prosa latina ai corsi universitari (le più importanti sono il Panepistemon, con cui introduceva il corso sull’etica aristotelica del 1490-91, e la Lamia, 1492-93, sugli Analitici); nelle Epistole (raccolte in 12 libri nel 1494), fra cui spiccano quelle in polemica con alcuni letterati del tempo, in particolare con l’umanista Paolo Cortese, sostenitore di un’imitazione rigida e pedissequa dello stile ciceroniano, alla quale Poliziano contrapponeva una più libera e personale rielaborazione di vari modelli. A questa operosità filologica e critica sono da ricollegare anche le traduzioni in latino del Manuale di Epitteto (1479) e delle Storie di Erodiano (1487), nonché la dotta e raffinata poesia delle quattro Sylvae (prolusioni accademiche in esametri latini: Manto, 1482; Rusticus, 1483; Ambra, 1485; Nutricia, 1486) e gli studi sulle Pandette degli ultimi anni.

■ Il poeta e il filologo. Capolavoro di Poliziano poeta sono le 171 ottave delle Stanze per la giostra (stampate per la prima volta nel 1494), in cui la scelta del volgare ha un preciso significato poetico e culturale come momento di accettazione della nuova tradizione letteraria (quella cortese e quella stilnovistica, ma soprattutto il Boccaccio dell’Amorosa visione e il Petrarca dei Trionfi) e della sua unificazione con quella classica. Il poemetto, volto a celebrare la vittoria di Giuliano de’ Medici in un torneo, è interrotto, per la morte del giovane, all’ottava 46 del II libro. Ma proprio per la sua complessa stratificazione stilistica e tematica l’opera riesce a svincolarsi dai canoni della narrativa cavalleresca e a risolversi in un iter allegorico verso la bellezza fondato sulla più congeniale figurazione della favola mitologica. E infatti il tema delle armi non vi è neppure accennato e il racconto, dopo la descrizione di una movimentata scena di caccia, si chiude con la breve favola amorosa di Julio (Giuliano de’ Medici) e Simonetta, e con la descrizione del regno di Venere. Alla vena idillica fa riscontro la levità favolosa di un’atmosfera mitica che irradia una luce ferma e irreale, non priva di preziosità, su coloriti paesaggi primaverili. Ne risulta un mondo idealizzato che un acuto senso della fugacità del tempo anima di un lirismo intenso e talora inquieto.

La stessa fantasia pittrice e trasfiguratrice, perennemente affascinata dai toni della primavera e della giovinezza, attraversa la parte migliore delle Rime in volgare (composte, in tempi diversi, su festosi ritmi popolari, ma in un linguaggio sempre sostenuto e controllato), disegnando quadretti nitidi e coloriti come quelli delle celebri ballate I’mi trovai, fanciulle e Ben venga maggio. Quanto alla Fabula di Orfeo, essa sviluppa la tematica virgiliana (Georgiche) e ovidiana (Metamorfosi) del mito orfico nelle forme stilizzate dell’egloga pastorale e con la tecnica scenografica della sacra rappresentazione fiorentina (ma, secondo una recente ipotesi, piuttosto con quella, in uso a Venezia, delle favole mitologiche dette «momarie»). Ne risulta quella che è probabilmente la prima opera di contenuto profano del nostro teatro. Essa ebbe anche un rifacimento in cinque atti, d’incerta attribuzione, scoperto nel sec. XVIII, l’Orphei tragedia, dove le motivazioni misogine e omosessuali che scatenano l’orgia bacchica e la decollazione del mitico poeta sono censurate (come del resto nei successivi rifacimenti drammatico-musicali del mito).

Letterato sensibile e squisito, tra i maggiori poeti italiani del Quattrocento latino e in volgare, Poliziano fu maestro riconosciuto e acclamato di filologia. A lui va il merito di aver posto le basi metodologiche degli sviluppi più fecondi della disciplina: il valore delle sue letture dei classici, sia quelle pubblicate sia le altre, numerose, rimaste a lungo sepolte in codici sconosciuti o in note marginali o in appunti di studenti, ha trovato nel tempo puntuale conferma.





Pontano Giovanni o Gioviano (Cerreto di Spoleto 1429 - Napoli 1503) umanista e poeta italiano. Dopo aver studiato a Perugia, nel 1448 seguì Alfonso d’Aragona a Napoli e partecipò alla grande civiltà aragonese come uomo politico e (dopo la morte del Panormita, nel 1471) come capo del cenacolo detto «Porticus Antoniana», che da lui prese il nome di Accademia Pontaniana. Diplomatico accorto ed energico, fu segretario di stato dal 1487 al 1495, anno in cui fronteggiò da solo, negoziando abilmente una soluzione compromissoria, l’invasione dei francesi di Carlo VIII. Al ritorno di Ferdinando II fu messo in disparte, e trascorse gli ultimi anni della sua vita, funestata da lutti familiari, rielaborando e riordinando le proprie opere.


Pontano scrisse trattati astrologici, morali e letterari. Convinto, in polemica con G. Pico della Mirandola, dell’influenza degli astri sul destino umano (Urania, 1476, poema in 5 libri; Meteororum liber, 1490; De rebus coelestibus, 1494 ca), s’appassionò anche agli aspetti morali della vita attiva (De fortitudine, 1481; De prudentia, 1496-99; De fortuna, 1500-01) e della vita politica (De principe). Vivacissimi, per la rappresentazione dei costumi contemporanei, i suoi dialoghi (Charon, 1467-91; Asinus, 1486-90; Antonius, 1487 ca; Aegidius, 1501), che riprendono modelli classici e recenti (L.B. Alberti e P. Bracciolini) e che talora accolgono, come nel caso dell’Aegidius (che tratta dei temi della fortuna e della virtù), amare meditazioni in netto contrasto con il facile ottimismo di certi umanisti. Ma la fama di Pontano è legata all’Actius (1499), un dialogo di impostazione retorica sullo stile di prosatori e poeti, e al De sermone, un trattato sulla lingua familiare che propone l’ideale di un uomo «urbano» e «faceto»; e più ancora alle sue opere in versi (i 2 libri degli Amores, 1455-58; i 2 degli Hendecasyllabi seu Baiae, 1490-1500; l’ampia egloga Lepidina, 1496; i 2 libri del poema georgico De hortis Hesperidum, 1501; De amore coniugali; De tumulis), che fanno di lui il maggior interprete poetico, dopo il Poliziano, della cultura umanistica. Il suo latino è una lingua viva, straordinariamente duttile, che realizza pienamente la lezione virgiliana e ovidiana soprattutto per la capacità di esprimere ogni affetto con raffinata, sensibile eleganza: dal pianto sulla sposa Adriana e sul figlio Lucio alle ninnenanne per i figli e i nipoti, dal godimento idilliaco del paesaggio e della vita campestre agli inquieti lamenti per la vecchiaia solitaria.





Pulci Luigi (Firenze 1432 - Padova 1484) poeta italiano. Di nobile famiglia decaduta, intorno al 1460 fu introdotto in casa Medici da B. Scala e F. Castellani. Dopo il 1470, coinvolto nelle disavventure economiche dei fratelli Luca e Bernardo, lasciò Firenze, facendosi affidare dal Magnifico incarichi di fiducia a Camerino e a Napoli. Nel 1472 entrò al servizio di Roberto Sanseverino, un condottiero al soldo della signoria, e per suo conto, nel 1473, compì missioni a Bologna, Milano e Venezia. Negli ultimi anni tornò saltuariamente nella sua città, ma morì a Padova, e fu sepolto in terra sconsacrata come eretico.


Temperamento bizzarro, di cultura limitata ma non superficiale, si era imposto per qualche anno alla brigata medicea tesa al recupero delle molteplici espressioni della tradizione «popolare», finché poi, cambiati progressivamente in senso umanistico e filosofico gli amici e gli interessi, il Magnifico non aveva allentato e raffreddato i rapporti con chi, come Pulci, era rimasto del tutto alieno da quelle tematiche e da quei lessici o addirittura si provava in teorie e interessi (materialismo, magia) del tutto incompatibili con la filosofia «ufficiale» della nuova Firenze, il platonismo ficiniano.

Anche nelle opere minori (il ricco Epistolario; i numerosi sonetti, fra cui spiccano, per violenza polemica, quelli contro il letterato Matteo Franco e quelli contro M. Ficino; la favola villereccia Beca da Dicomano, composta a imitazione parodistica della Nencia da Barberino di Lorenzo de’ Medici; le 160 stanze di ascendenza canterina della Giostra di Lorenzo e la continuazione del Ciriffo Calvaneo, il poema in ottave iniziato dal fratello Luca) Pulci rivela un’immaginazione vivace, spontaneamente portata alle interpretazioni comiche e grottesche, e un gusto spiccato per la parola colorita, corposa e plebea, talora addirittura gergale (suo è un Vocabolarietto di lingua furbesca, elenco di voci gergali a uso della cerchia laurenziana).

Tali caratteri trovano piena espressione nel poema cavalleresco in ottave Il Morgante, commissionatogli da Lucrezia Tornabuoni e pressoché ultimato prima del 1470, ma pubblicato nel 1478 in 23 canti («cantari») e nel 1483 (col titolo di Morgante maggiore) in 28 canti. Quest’opera, la cui materia, in passato, è stata sempre messa in un rapporto (ora invece discusso) di stretta dipendenza da due poemi anonimi e anepigrafi noti come Orlando e Spagna, è sostanzialmente una parodia di quelle canzoni di gesta che, ben presenti agli immediati destinatari del poema (in primis la brigata medicea, alla quale Pulci «leggeva» l’opera man mano che era composta), costituiscono la base sulla quale si esercita una parodia linguistica di evidente ascendenza burchiellesca, tendente a privilegiare tecnicismi e voci dialettali fortemente espressive. A questo impegno (a riprova che nel Morgante non si dà altra tensione unitaria che quella linguistica) fa riscontro, sul piano dello svolgimento della vicenda, una successione meccanica e schematica di personaggi, situazioni ed episodi, cui corrisponde il funzionamento narrativo altrettanto meccanico dell’ottava. Anche la tematica soggiace a questa sistematica riduzione: essa infatti è risolta, soprattutto nei primi 23 cantari, in chiave popolaresca o addirittura picaresca: Carlo Magno è presentato come un vecchio svanito, i paladini si comportano da briganti più che da eroi, le dame sembrano prefigurare la Dulcinea di Cervantes. Se fra i personaggi della tradizione cavalleresca quello che meglio si addice al gusto pulciano è Rinaldo, pronto alle avventure amorose come alle risse, ben più compiutamente l’autore si esprime nella coppia Morgante-Margutte: il gigante istintivo e bonario (che muore al canto XX, dopo atti di prodigioso eroismo, per la puntura di un granchiolino) e il mezzo gigante vorace, il furfante che enuncia un credo materialista e irriverente rimasto famoso (canto XVIII) e muore soffocato dalle sue stesse risate. A un clima culturale più «impegnato» vanno invece ricondotti i cinque cantari aggiunti nell’83, ispirati all’anonima Rotta di Roncisvalle. Qui l’ideale di un’epica orientata in senso provvidenzialistico e una costante tensione allegorico-polemica intervengono a privilegiare la riflessione rispetto all’istinto e a relegare quest’ultimo ai luoghi deputati della comicità e del ridicolo. L’eterodossia bizzarra di Pulci sembra ormai in sintonia col razionalismo umanistico del circolo ficiniano, di cui infatti il diavolo Astarotte (altra felice creazione del poema) divulga estrosamente gli ideali di tolleranza religiosa. Se la confessione esplicita di un’ascendenza culturale volutamente «ridotta» (le sue, afferma Pulci, sono «muse domestiche») ascrive Il Morgante a una stagione in declino rispetto ai nuovi orientamenti dell’umanesimo laurenziano, pure a Pulci resta il merito di aver saputo rivivere l’esperienza burchiellesca, ampliandola oltre i limiti delle rimerie burlesche nella struttura di un poema eroicomico destinato a riprese e innovazioni, dal Baldus di Folengo in poi; e, fuori dalla tradizione italiana e cavalleresca, Il Morgante lasciò il segno sul Gargantua e Pantagruel di Rabelais.





Salutati Lino Coluccio (Stignano in Valdinievole, Pistoia, 1331 - Firenze 1406) umanista italiano. Esule con la propria famiglia a Bologna, divenne notaio e fu, dal 1375 alla morte, cancelliere del comune di Firenze, città che considerò sua patria e che nell’Invectiva (1403) difese dalle accuse e dalle diffamazioni di Antonio Loschi, portavoce della corte viscontea. Inizialmente poeta latino, poi filosofo, politico e letterato, nel 1392 trascrisse le Lettere familiari di Cicerone e si dedicò alla raccolta e allo studio di opere di Seneca, Ovidio, Gregorio Magno, Agostino. Compose vari trattati: il De saeculo et religione (1381), una disputa retorica che esalta la vita religiosa contro i vizi e i pericoli di quella mondana; il De fato, fortuna et casu (1396-99); il De nobilitate legum et medicinae (1399), dove Salutati riprende e sviluppa in termini umanistici un tema lungamente dibattutto nella trattatistica medievale; il De tyranno (1400), che segna un ribaltamento in chiave di impegno civile dell’ascetismo sostenuto nel De saeculo e, insieme, svolge una difesa dell’interpretazione dantesca della figura di Cesare; il De laboribus Herculis (incompiuto), sull’interpretazione del mito di Ercole e, più in generale, della poesia (cui rivendicava, contro il disinteresse della retorica classica, piena autonomia e dignità di genere). Soprattutto importante è il suo vastissimo epistolario che, se non proprio rivoluzionario rispetto alla tradizione della cancelleria fiorentina, segna però un deciso superamento della povertà lessicale e del rigido schematismo precedenti. Le lettere, specialmente quelle di più evidente impianto propagandistico, rivelano il grande attaccamento a Firenze, le doti di oratore e polemista abile e accorto, la tensione morale che col tempo si fa esplicito magistero.


Personaggio di primo piano nella vita politica, punto di riferimento ideale della classe dirigente della Firenze del suo tempo, corrispondente di Petrarca e di Boccaccio e devoto sostenitore delle loro opere e di quelle di Dante (anche in contrasto con alcuni dei suoi stessi allievi), Salutati svolse un ruolo decisivo nella promozione della nuova cultura dell’umanesimo.





Sannazaro Iacopo (Napoli 1455/56-1530) poeta e umanista italiano. Di nobile famiglia originaria della Lombardia, dopo severi studi condotti sotto la guida di Giuniano Maio e Lucio Crasso, fu accolto nell’Accademia Pontaniana col nome di Actius Syncerus. Nel 1481 fu nominato gentiluomo di corte e in breve s’impose come una delle personalità di spicco del mondo culturale napoletano. Nel 1501 seguì Federico III d’Aragona nell’esilio francese. Morto il re, Sannazaro rientrò a Napoli e trascorse il resto della vita nella sua villa di Mergellina.


L’esperienza dell’esilio, unico avvenimento di rilievo nella biografia di Sannazaro, segna anche lo spartiacque tra due fasi nettamente distinte della sua produzione letteraria. La prima, anteriore alla morte di Federico e al ritorno a Napoli, è caratterizzata dall’uso prevalente del volgare e da uno sperimentalismo inquieto e fecondo, che tocca il suo vertice nella lunga elaborazione dell’Arcadia, ma trova esiti interessanti anche in alcune opere minori: i giochi scenici intitolati Farse (ne restano 6); le frottole o gliommeri (gomitoli) recitate nelle feste di corte (è giunto un solo testo); le Rime (101 componimenti divisi in 2 parti, dedicati a Cassandra Marchese e pubblicati postumi nel 1530), che segnano uno dei punti più alti del petrarchismo quattrocentesco. Nella seconda fase (quella posteriore all’esilio) Sannazaro si espresse soltanto nella lingua dei classici. Ma il latino che egli usa (dopo decenni di esercizio in volgare) ha perso ogni rigidità scolastica: si piega al ritmo dei ricordi nelle malinconiche Elegiae (3 libri); si articola in strutture vivacemente narrative negli Epigrammata (3 libri); si accende di luminosità marine nelle 5 Eclogae piscatoriae (che fra l’altro introducono una variante originale negli schemi bucolici, sostituendo il mondo dei pescatori a quello dei pastori); assurge ai toni dell’epos religioso nel poema De partu Virginis (3 libri, 1526).

Capolavoro di Sannazaro è l’Arcadia, libro misto di prose e di versi, che divenne il capostipite e il modello di un nuovo genere letterario, quello del romanzo pastorale (anche se un precedente illustre è da ravvisare nell’Ameto di G. Boccaccio). Il nucleo più antico risale ad alcune egloghe sciolte composte nel 1480, cui seguì tra il 1483 e il 1486 la prima stesura in un prologo e dieci prose, alternate da altrettanti testi poetici (egloghe, canzoni, sestine). La trama è da interpretarsi secondo significati diretti e allegorici. Vi è un racconto maggiore che ha per protagonista il poeta stesso nelle vesti del pastore Sincero, il quale fugge in Arcadia per consolarsi di un amore infelice; dopo aver preso parte alla vita schietta e serena degli arcadi, egli viene guidato da una ninfa per misteriose vie sotterranee che lo conducono nei pressi di Partenope (Napoli) e qui apprende che la fanciulla amata (Carmosina Bonifacio) è morta. A questa vicenda s’intrecciano racconti minori, con personaggi vari del mondo bucolico ed episodi di magia, d’amore, di caccia, costellati di riferimenti alla vita culturale e politica napoletana. Un rilievo critico particolare merita la diversa funzione delle prose e dei versi nello sviluppo strutturale dell’opera: nella prima parte le poesie sono poste al centro della composizione, mentre le prose servono soltanto a creare lo sfondo idillico; ma a partire dalla prosa VII il rapporto s’inverte, perché lo scrittore concentra il suo interesse sulle zone propriamente narrative.

La prima redazione dell’Arcadia uscì a Venezia nel 1501, all’insaputa dell’autore. Intanto Sannazaro, fra il 1495 e il 1496, aveva proceduto a una seconda stesura che vedrà la luce a Napoli nel 1504. Le innovazioni del testo definitivo sono notevoli: quantitativamente l’opera si arricchisce di due prose, due liriche e un epilogo A la sampogna; formalmente vengono ridotti sia i latinismi sia i napoletanismi, a favore di un dettato che propende a eleggere a unici modelli Boccaccio per la prosa e Petrarca per la poesia, ma salvando una personale vena patetica ed elegiaca.

Enorme fu la fortuna europea dell’Arcadia. In Italia, solamente nel Cinquecento, ne uscirono 66 edizioni. Negli altri paesi l’imitazione continuò per più di un secolo: in Spagna con le egloghe di Garcilaso de la Vega; in Portogallo con I sette libri della Diana (1558-59) di J. de Montemayor; in Inghilterra con l’Arcadia (1590) di Ph. Sidney; in Francia con l’Astrea (1607-27) di H. d’Urfé; in Germania con la Ninfa Ercinia (1630) di M. Opitz.





Savonarola Gerolamo (Ferrara 1452 - Firenze 1498) predicatore e scrittore religioso italiano. Lasciati gli studi di medicina per quelli religiosi, nel 1476 si fece domenicano. A Ferrara concluse gli studi teologici iniziati a Bologna e nel 1482 fu nominato lettore di Sacra Scrittura nel convento di San Marco a Firenze. Ben presto divenne predicatore famoso non solo in Toscana; enorme suggestione esercitarono le sue prediche fiorentine sull’Apocalisse e sulla Genesi (1490-94), che preannunciavano imminenti calamità per Firenze e per l’Italia, insieme a una rigenerazione della chiesa attraverso castighi e sofferenze. Priore di San Marco dal 1491, quando ottenne il distacco del monastero dalla provincia lombarda dell’ordine sembrarono realizzarsi le condizioni per una concreta azione di riforma insieme spirituale e politica che, partendo da Firenze, avrebbe dovuto interessare tutto il mondo cristiano. E infatti, dopo la calata di Carlo VIII e la cacciata di Piero de’ Medici (1494), Savonarola divenne il principale ispiratore di una repubblica popolare, fondata sui principi del De regimine principum, allora attribuito a san Tommaso. Nonostante una condotta politica accorta e pienamente in linea con le esigenze e le tradizioni democratiche fiorentine, Savonarola non riuscì a evitare la radicalizzazione in senso «puritano» dei suoi sostenitori (i «piagnoni») e la netta contrapposizione di Firenze a Roma: fu allora che le gravi accuse di immoralità mosse al papa Alessandro VI gli suscitarono contro molti nemici, fra cui i partigiani dell’oligarchia («arrabbiati») e quelli dei Medici («palleschi»), e lo condussero all’isolamento. Scomunicato nel 1497, Savonarola venne arrestato, impiccato e arso nel 1498.


Personalità sconcertante, dal fascino irresistibile, Savonarola influenzò filosofi, storici, letterati e artisti, da Pico della Mirandola a Guicciardini, da Botticelli a Michelangelo. Vagheggiò impossibili ritorni a un cristianesimo primitivo e fu, tuttavia, figlio del suo tempo; istituì i famosi «bruciamenti delle vanità», ma non condannò la sana fruizione dei beni mondani, mirando anzi, nella sua attività politica, a una città pacifica, che sviluppasse i traffici e fosse allietata da opere d’arte e da feste, purché non contrarie alla morale. Questo atteggiamento si rispecchia in vari scritti, tra cui il Compendium logicum (1491), che riassume la sua filosofia di origine scolastica, il Compendio delle rivelazioni (1495), l’Epistola della sana e spirituale lezione (1497), il Trattato circa il reggimento del governo della città di Firenze (1498), il tomistico Trionfo della Croce (d’incerta datazione), che si sforza di chiarire come il cristianesimo non sia in contrasto con la ragione. A tali scritti dottrinari si affiancano, quasi dimostrazione pratica di un’arte religiosamente ispirata, le prove poetiche (14 i componimenti sicuramente suoi) e le laude. Capolavoro di Savonarola sono però le Prediche (raccolte postume), caratterizzate da una eloquenza concitata e drammatica che, nello slancio dei rimproveri e delle esortazioni, fa ricorso a grandiose e terrificanti immagini bibliche, ma conosce anche i toni raccolti della meditazione e del rammarico.





Strozzi Tito Vespasiano (Ferrara 1424-1505) letterato italiano. Allievo di Guarino ed esponente fra i più in vista dell’umanesimo ferrarese, fu al servizio di Borso ed Ercole d’Este, ed ebbe incarichi importanti nella magistratura civile. La sua fama di poeta è affidata soprattutto alle delicate elegie in latino raccolte in Eroticon (4 libri), in cui l’imitazione dei latini appare fusa con la componente petrarchesca. Strozzi scrisse inoltre epigrammi, sermoni e un poema epico, Borsiade, sulle glorie di Borso d’Este, di cui non resta che un frammento. La sua opera fu pubblicata, insieme alle poesie in latino e in volgare del figlio Ercole (1473-1508), nella raccolta Strozii poëtae pater et filius (1514).





Tebaldeo Antonio Tebaldi detto il (Ferrara 1463 - Roma 1537) medico e letterato italiano. Fu segretario di Lucrezia Borgia a Ferrara e, a Roma dal 1513, protetto da Leone X. I numerosi componimenti poetici, raccolti e pubblicati a sua insaputa col titolo L’opere d’amore (1499), comprendono egloghe pastorali, epistole in terza rima di soggetto storico e amoroso, carmi latini e soprattutto sonetti (ca 300) che, folti di metafore ardite e di altri artifici retorici, costituiscono una delle ultime espressioni della cosiddetta «poesia cortigiana». Al Tebaldeo venne anche attribuita l’Orphei tragoedia, un rifacimento del dramma di Poliziano.





Traversari Ambrogio (Portico di Romagna, Forlì, 1386 - Firenze 1439) teologo e umanista italiano. Generale dei camaldolesi dal 1431, in strettissimi rapporti con gli umanisti fiorentini, come documenta l’importante epistolario, fu anche traduttore dal greco (Pseudo-Dionigi, Diogene Laerzio). Nell’Hodoeporicon, diario degli anni di generalato, presenta un quadro, a metà tra pastorale ed erudito, della situazione dei vari conventi dell’ordine.





Valla Lorenzo (Roma 1405-57) umanista italiano. Di famiglia piacentina, dopo aver compiuto i primi studi a Roma, fu allievo a Firenze di Giovanni Aurispa e di Ranuccio da Castiglion Fiorentino. Dal 1430 al 1433 insegnò eloquenza a Pavia; quindi, in seguito a un’aspra contesa col giurista Bartolo da Sassoferrato, riparò a Milano e, successivamente, a Genova e a Firenze. Nel 1435 fu chiamato a Napoli come segretario di Alfonso d’Aragona, e qui restò fino al 1448, anno in cui fece ritorno a Roma con gli incarichi di professore d’eloquenza e di segretario apostolico.


Nell’opera copiosa e multiforme di Valla trovano riscontro e matura sistemazione tutti i problemi posti dalla cultura umanistica. La filologia è ancora al centro d’ogni questione, ma non più tanto come scoperta dei codici antichi quanto come strumento di ricerca e definizione critica del nuovo modello di conoscenza da istituire e come riconquista della dimensione terrena attraverso il pensiero dei classici. In questa prospettiva assume già un rilievo eccezionale il dialogo giovanile De voluptate (1431), poi rielaborato nel De vero bono (1433) e nel De vero falsoque bono (1439-41), dove Valla riscatta, contro l’ascetismo monastico, alcuni motivi dell’epicureismo, dimostrando come l’istintiva inclinazione dell’uomo al piacere non sia in contrasto con la morale cristiana. Dietro i toni sarcastici dell’invettiva contro il Sassoferrato (1433) s’indovina una meditata strategia che ha per bersagli la mentalità scolastica e ogni forma di cultura fondata sulla pura e semplice auctoritas della tradizione: bersagli che meglio si preciseranno nelle opere «napoletane» di Valla (che risentono dell’indirizzo anticuriale della corte aragonese), e cioè il De libero arbitrio (1439) e le Dialecticae disputationes (3 libri, 1440), l’uno sulla indimostrabilità dei principi di fede attraverso i cavillosi ragionamenti dei teologi, le altre sulla generale inconsistenza dei sillogismi degli aristotelici. Tale orientamento è ancora più evidente nel celebre opuscolo De falso credita et ementita Constantini donatione (1440), in cui un’acutissima indagine storico-filologico-diplomatica giunge alla denuncia di un «falso storico» gravido d’implicazioni politiche: Valla rivela cioè la non autenticità del decreto con il quale Costantino avrebbe donato a papa Silvestro i territori di Roma e del Lazio (base del potere temporale della chiesa). La condanna dell’uso mistificatorio di fonti o pseudo-fonti, da parte dei teologi, sarà poi ripresa nel dialogo De professione religiosorum (1442), contro il celibato degli ecclesiastici, e nella disputa del ’44 col domenicano Antonio da Bitonto (il quale aveva sostenuto dal pergamo che il Credo era stato composto, un versetto ciascuno, dai dodici apostoli).

Alla battaglia per una distinzione netta tra filologia e teologia (nonché al progetto di una restituzione dell’«antico» allo stato puro) va ricondotto il capolavoro di Valla, gli Elegantiarum linguae latinae libri sex (1435-44), un lavoro monumentale che tende a ricostruire e ripristinare l’uso preciso della lingua latina così come era desumibile dall’opera di Cicerone e di Quintiliano, al di là delle degenerazioni medievali e delle impurità dei primi umanisti (donde la reazione di P. Bracciolini, che si sentiva toccato personalmente). Le opere successive confermano la sostanziale coerenza di un pensiero e di un metodo: e infatti nelle Adnotationes in Novum Testamentum (1449, lodate e pubblicate da Erasmo nel 1505) per la prima volta la Scrittura viene affrontata in un’ottica razionalistica che provoca una nuova reazione di Bracciolini (alle cui Invectivae in Vallam Valla risponde con gli Antidoti in Pogium). Fra gli altri scritti minori si ricordano le Emendationes sex librorum Titi Livii de secundo bello punico e gli Historiarum Ferdinandi regis Aragonae libri tres (1445-46), questi ultimi importanti per l’affermazione del valore della storiografia e per l’uso vivace e a tratti pittoresco del latino: qualità che si ravvisa anche nelle traduzioni da Omero, Erodoto, Tucidide, Esopo e Senofonte.





Vittorino da Feltre (Feltre 1373 o 1378 - Mantova 1446) educatore e pedagogista italiano. Allievo, a Padova, di G. Barzizza e Giovanni da Conversino nelle discipline letterarie, studiò il greco a Venezia alla scuola di Guarino Veronese (1415-16). Rientrato a Padova nel 1419, venne chiamato alla cattedra di retorica, ma ben presto la lasciò, disgustato dalla corruzione morale degli studenti (1421-22). Fece quindi ritorno a Venezia, dove aprì una scuola di retorica e filosofia. Invitato dal duca Gianfrancesco I Gonzaga a occuparsi dell’educazione dei figli e della direzione della scuola di corte, Vittorino da Feltre si trasferì a Mantova, dove, nel 1423, trasformò una villa, la Zoiosa, già sede degli svaghi di corte, nella Casa Giocosa, scuola lieta e serena, in cui il gioco assumeva un’importanza fondamentale accanto all’istruzione. Oltre ai figli del duca, Vittorino da Feltre vi accolse alcuni giovani nobili e anche una quarantina di fanciulli meritevoli ma privi di mezzi. L’ideale educativo di Vittorino da Feltre coincideva con quello dell’umanesimo italiano, soprattutto veneto: esso tendeva a un completo e armonico sviluppo dell’uomo nella sua dimensione intellettuale, etica, culturale e fisica. Lingua ufficiale era il latino; il programma era costituito dalle tradizionali arti del trivio e del quadrivio, integrate dallo studio della storia, della filosofia, della pittura e del canto. Vi si studiava anche il greco, per l’insegnamento del quale Vittorino da Feltre era aiutato da Giorgio da Trebisonda e, più tardi, da Teodoro Gaza. Ampio spazio era riservato alla lettura e al commento dei testi sacri. Vittorino da Feltre ha lasciato pochi scritti: una decina di lettere e un trattatello, De ortographia.





Le opere





Dignità dell’uomo, La (1496, 1504) orazione di G. Pico della Mirandola ║ Apice della riflessione antropologica rinascimentale (preceduto dai trattati di Facio, De excellentia et praestantia hominis, 1447, e di Manetti, De dignitate et excellentia hominis, 1455) questo testo, redatto nel 1486 come introduzione al convegno romano del 1487 sulla pace filosofica in cui si sarebbero dovute discutere le 900 tesi delle Conclusiones philosophicae, ritrae l’uomo come opera di natura indefinita, «grande miracolo» posto al centro della creazione divina, in grado di scegliere liberamente le modalità e le forme del proprio esistere, a differenza degli altri esseri che hanno ricevuto attraverso l’atto della creazione una natura immutabile e una precisa collocazione gerarchica. La dignità dell’uomo non consiste in ciò che egli è, ma nel suo non essere qualcosa: nel suo non avere una forma e una collocazione precisa nell’articolarsi dell’essere. L’uomo non è predeterminato dalla sua natura: è possibilità e ha la possibilità di scegliere tra la bestialità e la divinità. L’essere umano è un camaleonte (Chamaeleonta), animale multiforme e cangiante (variae ac multiformis et desultoriae naturae animal), artefice e sovrano di sé, libero di plasmarsi esercitando il proprio libero arbitrio. Scisso tra la possibilità di innalzarsi al livello dell’essere divino o di abbassarsi alla bestialità del bruto, l’uomo è in possesso della libertà necessaria per affrontare la scala di Giacobbe (Iacob scalam), metafora di un percorso di elevazione spirituale basato sull’etica e la dialettica, che culmina nel conseguimento della contemplazione divina, l’epopteia (rerum divinarum inspectio). Solo l’etica è capace di tenere insieme i bisogni del corpo e dello spirito e solo la dialettica è in grado di porre armonia nei conflitti della ragione. Per questo motivo, nella parte centrale dell’Oratio, Pico pone l’attenzione sul filosofare, alla ricerca di una conciliazione delle differenti filosofie. La filosofia conduce alla visione beatifica di Dio; suo metodo è la matematica, intesa, secondo la tradizione platonica e pitagorica, come metafisica dei numeri che trova il suo compimento nella magia o teurgia, sapere sommo fondato sul rapporto con gli spiriti celesti. Nella conclusione Pico insiste ancora sull’importanza dell’interpretazione e dell’analisi dei diversi sistemi di pensiero alla ricerca di una loro concordia, poiché solo a tale condizione l’uomo potrà trovare un’adeguata realizzazione.





Morgante, Il (1478, in 23 «cantari»; 1483, in 28 «cantari») poema di L. Pulci, in ottava rima ║ Orlando lascia la Francia adirato per le calunnie di Gano e la credulità di Carlo Magno. Giunto in un convento combatte con tre giganti che opprimono i monaci: ne uccide due, ma fa prigioniero il terzo, Morgante. Protetto da un enorme elmo di acciaio, armato di battaglio, il buon gigante, convertitosi al cristianesimo, va al seguito di Orlando, affrontando ogni tanto qualche avventura insieme al mezzo gigante Margutte. Altri paladini hanno intanto raggiunto Orlando in oriente. Ma il traditore Gano ha convinto il re Marsilio ad attaccare i cristiani e Orlando torna in Francia per combattere: al suo fianco sono Rinaldo e Ricciardetto, trasportati dai diavoli Astarotte e Farfarello dall’Egitto al campo di Roncisvalle grazie alle arti di Malagigi. Alla morte eroica di Orlando a Roncisvalle segue la punizione di Gano e la morte di Carlo Magno in Aquisgrana.





Novella del Grasso legnaiuolo, La (sec. XV) racconto di una beffa realmente accaduta a Firenze nel 1409 e tramandata in 3 versioni in prosa e due in versi, la più nota delle quali è quella in prosa attribuita ad A. Manetti ║ Offesi per lo sgarbo di un legnaiuolo, il Grasso, un gruppo di nobili e di artisti decidono di fargli una beffa. Filippo Brunelleschi propone di indurlo a credere di essere diventato un’altra persona, Matteo, e non più il Grasso; introdottosi perciò in casa di quest’ultimo e presentatosi come lo stesso Grasso, si rifiuta di aprire al padrone apostrofandolo come pazzo o impostore. Istruito da Brunelleschi, il celebre Donatello saluta il legnaiuolo col nome di Matteo, e come Matteo gli sbirri della Mercatantia lo conducono in prigione per un debito. Qui, in una successione incalzante, vari autorevoli personaggi lo confermano nella nuova identità. Due presunti fratelli pagano poi il debito e lo portano a casa, dove un prete, del tutto ignaro, si fa promettere «che mai più si darebbe a credere d’essere el Grasso». Drogato durante la cena e trasportato nella sua vera casa, si risveglia confuso e sorpreso per il nuovo inspiegabile cambiamento di stato, finché non è raggiunto dai «fratelli» che, fingendo di non conoscerlo, gli raccontano della pazzia di Matteo, spacciatosi per il Grasso. Angosciato e sconvolto, il legnaiuolo lascia la bottega e in S. Maria del Fiore si imbatte in Brunelleschi e Donatello, cui poi si aggiunge Matteo, che gli ripropongono tutta la vicenda come parlando di un estraneo; ma è solo allora che, congedatosi dagli amici, si fa pienamente persuaso di essere stato vittima di una beffa. Per fuggirne le conseguenze decide di accettare l’invito di Pippo Spano e di seguirlo in Ungheria, dove poi ha modo di fare fortuna e donde torna e racconta a Brunelleschi quanto durante la beffa gli era passato nella mente.





Orlando innamorato (1483, 60 canti in 2 libri; 1495, 69 canti in 3 libri) poema in ottave di M.M. Boiardo, diviso in tre parti (29, 31 e 9 canti rispettivamente), di cui l’ultima incompiuta ║ Angelica, la bellissima figlia del re del Cataio, giunge alla corte di Carlomagno accompagnata dal fratello Argalia che sfida tutti i guerrieri pretendenti. Il patto è che il vincitore avrà Angelica, ma quando Ferraguto uccide Argalia, la bella non sta ai patti e fugge verso l’Oriente, inseguita da tutti i paladini, innamorati di lei, compresi l’austero Orlando e Ranaldo. Nella foresta delle Ardenne Ranaldo però beve alla fonte dell’odio e da allora sfugge Angelica che, al contrario, ha bevuto a quella dell’amore e lo insegue innamorata. Anche il saraceno Agricane ama Angelica: per lei pone l’assedio ad Albracà e vi trova la morte per mano di Orlando. Intanto Agramante, re dei Mori, scatena la guerra in Francia, accompagnato da fierissimi guerrieri: Gradasso, Ruggiero, Ferraù, Rodomonte. Angelica continua a inseguire l’amato Ranaldo, sempre protetta dal fido Orlando; ma nella foresta delle Ardenne si rinnova l’incanto delle fonti, scambiato: adesso Ranaldo ama Angelica ed ella lo sfugge. Per amore di lei Orlando e Ranaldo si azzuffano a Parigi: li separa Carlo Magno, dando Angelica in custodia al duca Namo, e promettendola a chi combatterà più valorosamente i saraceni. Qui si interrompe il poema.





Raccolta aragonese antologia di rime toscane ordinata nel 1476-77 da Lorenzo de’ Medici e da lui inviata in dono a Federico d’Aragona, figlio di Ferdinando re di Napoli ǁ Ne è andato perduto l’originale, ma la sua struttura è stata ricostruita da M. Barbi sulla base di tre copie diverse: codici laurenziano 90 e palatino 204 della Biblioteca Nazionale di Firenze; codice italiano 554 della Biblioteca Nazionale di Parigi. Il primo posto è assegnato a Dante, con la Vita nuova e un’ampia scelta di rime, precedute dalla biografia del poeta scritta da G. Boccaccio. Seguono G. Guinizelli, Guittone d’Arezzo, G. Cavalcanti, Cino da Pistoia e alcuni poeti minori dal ’200 ai contemporanei di Lorenzo, che chiude la rassegna con alcuni suoi componimenti (9 sonetti, 2 canzoni e 5 ballate); manca il Canzoniere di Petrarca, perché troppo diffusa era la sua circolazione autonoma.


Dopo il certame coronario del 1441, la raccolta segna un’altra tappa importante nella rivalutazione della poesia volgare contro la supremazia di quella latina: argomento che era stato oggetto di una dotta conversazione fra il Magnifico e l’Aragonese, durante un incontro avvenuto a Pisa nel 1476. I criteri e la finalità della scelta sono limpidamente esposti nell’epistola accompagnatoria, attribuita a Poliziano: mediante un organico campionario di testi antichi e recenti, si vogliono dimostrare la continuità e nobiltà della tradizione poetica toscana, e le risorse di una lingua che, al pari del latino, può trascorrere dallo stile leggiadro e ornato a quello ingegnoso e sottile o a quello alto e sonoro.





Altri titoli disponibili nella collana

Atlante del Novecento

Atletica. Storia e regole

Ginnastica. Storia e regole

Grammatica italiana

Letteratura italiana. Dalle origini al Trecento. Dante, Petrarca, Boccaccio

Letteratura italiana. Il Quattrocento. Umanesimo e rinascimento

Mitologia classica

Nuoto. Storia e regole

Olimpiadi. I 100 più grandi campioni

Olimpiadi. La storia e le medaglie d'oro

Scherma. Storia e regole





In preparazione

Cinema. Cento anni di storia

Glossario di metrica, retorica e stilistica

Letteratura italiana. Il Cinquecento



Letteratura italiana. Il Seicento

Letteratura italiana. Il Settecento

Letteratura italiana. L’Ottocento

Letteratura italiana. Il Novecento





Indice





Il profilo letterario del secolo

L' umanesimo

Classicismo militante

Gli «studia humanitatis»

La letteratura neolatina

La scoperta dei greci: il platonismo



Il rinascimento

Caratteri ed estensione del fenomeno

Antropologia rinascimentale. Italia ed Europa



La letteratura volgare

Gli autori

Alberti, Leon Battista

Andrea da Barberino

Aquilano, Serafino

Arlotto Piovano

Barzizza, Gasparino

Belcari, Feo

Bernardino da Siena

Boiardo, Matteo Maria

Bracciolini, Poggio

Bruni, Leonardo

Burchiello

Cammelli, Antonio

Cariteo, Benedetto Gareth

Colonna, Francesco

Conti, Giusto de’

Correggio, Niccolò Postumo da

Cortesi, Paolo

Ferrariis, Antonio

Ficino, Marsilio

Filelfo, Francesco

Flavio Biondo

Gemisto Pletone, Giorgio

Giustinian, Leonardo

Guarino de’ Guarini

Landino, Cristoforo

Leto, Giulio Pomponio

Loschi, Antonio

Manetti, Antonio

Masuccio Salernitano

Medici, Lorenzo de’

Niccoli, Niccolò

Palmieri, Matteo

Panormita, Antonio Beccadelli

Piccolomini, Enea Silvio

Pico della Mirandola

Poliziano, Agnolo Ambrogini

Pontano, Giovanni

Pulci, Luigi

Salutati, Lino Coluccio

Sannazzaro, Iacopo

Savonarola, Gerolamo

Strozzi, Tito Vespasiano

Tebaldeo, Antonio Tebaldi

Traversari, Ambrogio

Valla, Lorenzo

Vittorino da Feltre



Le opere

Dignità dell’uomo, La

Morgante, Il

Novella del Grasso legnaiuolo, La

Orlando innamorato

Raccolta aragonese





